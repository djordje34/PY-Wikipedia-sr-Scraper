Нилски монитор (Varanus niloticus) припада породици монитора (Varanidae) и распрострњен је у већем делу Африке, са изузетком западне Африке, где га замењује Varanus stellatus. Друга уобичајена имена су и афрички ситнозрни гуштер, водени легуан или речни легуан (од јужноафричког енглеског leguan, leguaan, likkewaan = гуштер монитор). Име рода дао је Blasius Merrem (1761-1824) немачки природњак, зоолог, орнитолог, математичар и херпентолог 1820. године, а изведено је из арапске речи варал/варан ورن/ورل, заједничког семитског корена оуран, варан или варал, што значи „змај“ или „гуштеролика звер“. Назив врсте дао је Лине 1766. године.