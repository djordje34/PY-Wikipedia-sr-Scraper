Anser brachyrhynchus
Anser brachyrhynchus Краткокљуна гуска (лат. Anser brachyrhynchus) је гуска која се пари на источном Гренланду, Исланду и Свалбарду. Миграторна је и презимљује у северозападној Европи нарочито у Ирској, Великој Британији, Холандији и западној Данској. Латински назив Brachyrhynchus долази од грчких речи brakhus („кратак”) и rhunkhos („кљун”). У питању је гуска средње величине, дужине 60–75 cm, распон крила 135–170 cm и масе 1,8–3,4 kg. Има кратак кљун по средини светло ружичаст а црн у основи и на врху. Тело је сиво-браон, глава и врат тамнобраон и реп сиве боје са широким белим врхом. Најближи рођак ове гуске је Anser fabalis (једно време се сматрало да је у питању подврста наведене гуске) имају сличне обрасце боја али кљун и ноге су им различите боје. Прави јако пискаво гакање нарочито гласно у лету.