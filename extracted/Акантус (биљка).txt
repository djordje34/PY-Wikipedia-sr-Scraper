Акантус (Acanthus mollis) од грчког άκανθα – бодља (због бодљи по ободу листа). У античко доба био је то и назив за неке трновите акације (Acacia nilotica (L.) Delile). На српском језику срећу се и називи матруна и архитект. Архитект је чест назив због употребе на коринтским и другим стубовима. Према Софрићу: „српска символика биља акантус повезује са љубављу према лепим вештинама“. Слично, и енглески назив artist's acanthus акантус доводи у везу са уметношћу. Епитет mollis значи савитљив, лако се помера, мекан, грациозан. Изглед листа у неким језицима асоцира на медвеђи траг: медведник, медвеђа стопа (српски), bear's-breech (енглески), Bärenklaue (немачки), медвежья лапа (руски)... У фармацеутским приручницима средњег века и касније среће се назив Branca Ursina spinosa чије је значење „медвеђа шапа” за листове и корен који су употребљавани против дијареје, назеба и опекотина. Навијачи грчког фудбалског клуба Паок себе називају акантусима (ακανθιοι).