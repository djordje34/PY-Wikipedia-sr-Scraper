Teropodi (Theropoda, „zverska stopala”) su grupa dvonožnih dinosaura, pripadnika Saurischia. Iako su većinom bili mesojedi, brojne grupe su postale svaštojedi, insektivori i biljojedi. Teropodi su se prvi put pojavili tokom kasnog trijasa, pre oko 230 miliona godina i u njih su spadali svi veliki kopneni grabljivci od rane jure do kraja krede, pre oko 65 miliona godina. Danas su njihovi predstavnici 9.900 vrsta ptica koje su nastale tokom jure od malenih specijalizovanih dinosaura. Među osobinama koje povezuju teropode i ptice su stopala sa tri prsta, furcula, kosti ispunjene vazduhom i (u nekim slučajevima) perje i ležanje na jajima.