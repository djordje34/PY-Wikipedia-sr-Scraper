Царићи провирљивци (лат. Pardalotidae) су породица птица певачица, присутна у Аустралији, чије су одлике кратак реп, чврсте ноге, кратак и туп кљун. Породица укључује један род Pardalotus и четири врсте. Научно име породице је изведено од грчке речи pardalōtos, која значи „пегав као леопард”. У ову породицу су у прошлости сврставане многе друге врсте које су данас смештене у породицу трнокљунке (Acanthizidae). Царићи провирљивци проводе већи део времена у крошњама дрвећа, хранећи се инсектима. Углавном живе у паровима или малим породичним скупинама, али након сезоне гнежђења се понекад окупљају у јата.