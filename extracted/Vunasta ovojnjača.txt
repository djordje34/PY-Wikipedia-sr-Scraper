Vunasta ovojnjača (Volvariella bombycina) je lignikolna, jestiva gljiva, iz porodice Pluteaceae. Razvija se iz jajeta, koje kasnije čini ovoj, ili tobolac u bazi drške. Ova neobična vrsta gljive je široko rasprostranjena. Registrovana je u Evropi, Aziji, Severnoj Americi, Karibima i Australiji. Radi zanimljivog i lepog izgleda, atraktivna je za posmatranje i fotografisanje. Ostali narodni nazivi su svilenasta tobolčarka, vunasta torbarka, pamučasta tobolčarka, svilenkasta tobolčarka.