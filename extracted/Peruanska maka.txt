Peruanska maka, zlatna maka ili maka (lat. Lepidium meyenii), krtolasto je povrće iz porodice Brassicaceae. Poznata je i pod imenom peruansko čudo. Poreklom je iz Perua i optimalno uspeva na andskim visoravnima na 3.700—4.300 metara nadmorske visine. Jedna je od nekoliko biljaka koje opstaju na nadmorskoj visini većoj od 4.000 metara. Najčešće se uzgaja u tri komercijalizovane boje: žutoj (zlatnoj), crvenoj i crnoj. Sasatavni je deo ishrane više civilizacija Anda od kojih su Inke najpoznatija, a u ćupovima naroda Moče pronađeni su ostaci ploda make iz perioda od oko 2.000 p. n. e. Smatra se svetim korenom, oduvek je korišćena kao žrtva bogovima. Pripadnici peruanskog naroda Kečua tvrde da je maku stvorila boginja Inka Pačamama, majka zemlje i dan-danas joj posvećuju vrlo slikovite i sadržajne obrede, pred setvu i pred vađenje ploda.