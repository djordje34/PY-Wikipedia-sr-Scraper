Пустињски грашак (Swainsona formosa) је пустињска, егзотична, вишегодишња и веома ретка биљка, која води порекло из централне и северозападне Аустралије. Име Swainsona је добила по ботаничару Ајзаку Свејнсону (Isaac Swainson), а formosa по латинском „лепо“, „лепота“. Зову је на енглеском Sturt's desert pea. Припада породици грашка и један је од најпознатијих аустралијских цветова. Биљка је позната по својим крваво црвеним цветовима. Такође је специфично да семе ове биљке мирује у песку све дотле док не падне киша- Када падне киша, јако брзо проклија, процвета и баци семе које опет чека следећу кишну сезону. Цвета већ прве године када се посеје и веома се лако чува, а само семе дуго задржава клијавост. Биљка се чува као вишегодишња, под условом да је поливање умерено. Воли сунце и има дугачак корен који иде у дубину у потрази за водом. После цветања образују се махуне са семењем. Могуће је калемити ову биљку на clianthus puniceus, да би се смањила могућност труљења. Трпи благе краткотрајне мразеве до -3 C као одрасла биљка.