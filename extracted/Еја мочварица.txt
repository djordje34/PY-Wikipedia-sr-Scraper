Еја мочварица (лат. Circus aeruginosus) је врста птице грабљивице из породице јастребова (Accipitridae). Насељава западна подручја Евроазије у којима влада умерена и суптропска клима и оближње делове Африке. Постоје две подврсте еје мочварице, подврста C. a. aeruginosus, која је селица и насељава већи део ареала врсте и подврста C. a. harterti, која је станарица и насељава северозападну Африку. Неке врсте из рода Circus које су данас признате као посебне врсте у прошлости су укључиване у врсту еја мочварица. То су источна еја мочварица (C. spilonotus), папуанска еја (C. spilothorax), аустралазијска еја (C. approximans) и реунионска еја (C. maillardi).