Viverravidae (Виверавидае — „преци цибетки”) је изумрла породица плацентални сисара, из изумрле натпородице Viverravoidea унутар кладуса Carnivoramorpha, која је у периоду од раног палеоцена до касног еоцена настањивала подручје Европе, Азије и Сјеверне Америке. Ову породицу сисара су чиниле потпородице Didymictinae, Ictidopappinae и Viverravinae, родови Orientictis, Pappictidops, Preonictis и Variviverra, као и несврстана врста Viverravidae sp. (CM 71188 & CM 71189). Стручни назив за чланове ове породице сисара је виверавиди.