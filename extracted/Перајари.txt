Перајари (Pinnipedia), познати и као фоке, су широко распрострањена група морских сисара месоједа. Њих чине породице Odobenidae (чији је једини живи представник Морж), Otariidae и Phocidae. Постоји 33 различите живе врста перајара и више од 50 врста које су изумрле. Иако се кроз историју сматрало да потичу од двије линије предака, молекуларни докази подржавају теорију монофилије (једне линије предака). Имали су различите таксономске статусе — поједини су их сматрали редом класе сисара, поједини посебним подредом у оквиру реда звијери (Carnivora), док данас преовладава став да представља кладус у оквиру његовог подреда псолике звијери (Caniformia). Вјерује се да су им најближи живи рођаци медвједи и натпородица Musteloidea (ласице, ракуни, црвена панда и амерички твор), од којих су се раздвојили прије око 50 милиона година. Перајари су величине од 1 m и 45 kg као Бајкалска фока до 5 m и 3.200 kg, као Јужни морски слон, који је уједно и највећи члан из реда звијери. Неколико врста испољава полни диморфизам. Имају аеродинамично тијело и четири екстремитета, која су потпуно адаптирана у пераја. Иако нису брзи у води као делфини, перајари су флексибилни и окретни. Припадници породице Otariidae користе предња пераја да би се гурали кроз воду, док припадници породице Phocidae и моржеви користе задња пераја. Моржеви и ушате фоке имају задња пераја која могу да увуку унутар тијела и да их користе као ноге на копну. Ушате фоке имају велике уши, док их моржеви и праве фоке немају. Ушате фоке имају добро развијена чула — вид и слух им је адаптиран и на ваздух и на воду, имају и напредан соматосензорни систем у брковима. Нека врсте су прилагођене зарањању у велике дубине. Имају слој масти испод коже, који им одржава топлоту у хладним водама, док су све врсте, осим моржева прекривене крзном. Иако су перајари распрострањени, већина врста више воли хладну воду на Сјеверној и Јужној хемисфери. Већину живота проведу у води, али излазе на обалу у току парења, да роде младе, у току митарења или да би побјегли од предатора као што су ајкула и кит убица. Хране се углавном рибама и бескичмењацима; неколико њих, као што је морски леопард, хране су кичмењацима као што су пингвини или друге фоке. Моржеви се хране Мужјаци се углавном паре са више женки (полигнија), иако степен полигније варира од врсте. Мужјаци на копну покушавају да се паре са више женки него мужјаци у води. Стратегија мужјака при освајању женке је да се понаша заштитнички према њој, да штити територије које привлаче женку, као и извођење свадбеног плеса. Млади се обично рађају на прољеће или љето и женка преузима скоро сву одговорност у одгајању. Код неких врста, мајке посте током дојења и доје кратак период, док код других врста, мајке праве паузе у току дојења и иду у потрагу за храном. Моржеви су познати по томе што своје младе доје у мору. Фоке производе бројне звукове као вид комуникације. Веделова фока производи звук комплексне пјесме, док моржеви производе звук налик на гонг. Месо, маст и крзнени капути перајара традиционално су коришћени од стране аутохтоних народа Арктика. Фоке су осликане у разним културама широм свијета. Током историје, држани су у заробљеништву и тренирани су да изводе разне трикове и задатке. Комерцијалне индустрије су их некада неумољиво ловили због њихових производа, али су фоке и моржеви стављени под заштиту међународним правом. Јапански морски лав и Карипска морска медведица су изумрли у претходним вјековима, док су средоземна морска медвједица и хавајска морска медвједица, проглашене за угрожене врсте од стране Међународне уније за заштиту природе. Поред лова, перајарима пријети опасност од случајног упада у замке за рибе, загађења, и сукоба са локалним становништвом.