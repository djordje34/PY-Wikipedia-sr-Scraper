Баштенска јагода, обична јагода, или само јагода (лат. Fragaria × ananassa), врста је зељасте биљке из истоименог рода из породице ружа (Rosaceae). Јагода је хибридна врста најпознатија по свом плоду који је широко распрострањен. Користи се за производњу разних дезерта као што су колачи, сладоледи, пите и чоколаде. Највероватније је настала укрштањем врста вирџинијска јагода (Fragaria virginiana) и чилеанска јагода (Fragaria chiloensis). Баштенска јагода је првобитно узгајана у Бретањи у Француској током 1750-их преко укрштања Fragaria virginiana из источне Северне Америке и Fragaria chiloensis, коју је из Чилеа донео Амеде-Франсоа Фрезје 1714. године. Сорте Fragaria × ananassa замениле су, у комерцијалној производњи, шумску јагоду (Fragaria vesca), која је била прва врста јагоде култивисана почетком 17. века. Јагода није, са ботаничке тачке гледишта, бобица. Технички, то је агрегатни додатни плод, што значи да меснати део није изведен из јајника биљке већ из посуде која држи јајнике. Свако привидно „семе” (ахенија) на спољашњој страни плода је заправо један од јајника цвета, са семеном унутар њега.