Стрижибубе (лат. Cerambycidae) су космополитска група инсеката тврдокрилаца, чије врсте карактерише издужено тело и изузетно дуге антене, понекад дуже од самог тела инсекта. Када их нешто узнемири или узбуди, већина стрижибуба испушта звук уз помоћ посебног органа. Трење две површине ствара карактеристичан звук по коме су ови инсекти добили име. На свету је описано око 25.000 врста стрижибуба, и ова фамилија спада међу најбројније и најбоље проучене фамилије инсеката у свету. У нашим крајевима, одрасли примерци су величине између 3 и 60 mm, при чему већина спада у опсег од 1 до 3 cm. С друге стране, овој групи припада и највећи тврдокрилац на свету, амазонска џиновска стрижибуба Titanus giganteus, дуга 178 mm и широка 60 mm. Поједине врсте се сматрају штеточинама услед специфичног начина живота ларви - исхране дрветом, и бушења канала у њему. Ларве се претежно развијају у угинулом, оболелом дрвећу, у стаблима, гранама и под кором, док се развиће тек понеке врсте одвија у здравом дрвећу. Мањи број врста се развија у корену зељастих биљака (родови Phytoecia, Agapanthia итд.), на травама (Calamobius) или у земљи, на корењу трава и зељастих биљака. У Европи је познато 550 врста стрижибуба, а на европској Црвеној листи врста налази се осамдесетак врста познатих из Србије. Већином имају ниске категорије угрожености, док врста Ropalopus ungaricus има статус EN (угрожена).