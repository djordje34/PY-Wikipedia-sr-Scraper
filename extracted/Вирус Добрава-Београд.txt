Вирус Добрава-Београд (енгл. Dobrava-Belgrade virus, DOBV), такође познат као вирус Добрава, РНК је вирус из групе Hantavirus, породице Bunyaviridae. Изолован је у селу Добрава 1988. године, Словенија; у тадашњој Југославији, из плућа жутогрлог миша. Изолован је још и код пољског миша, као и код црноморског пољског миша. Филогенетском анализом се дошло до закључка да постоје два антигенска типа овог вируса (Добрава и Куркино), али до сада је само Добрава регистрована код пацијената. Један је од изазивача хеморагијске грознице са бубрежним синдромом.