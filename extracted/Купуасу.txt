Купуасу (порт. Cupuaçu) или Теоброма крупноцветна (лат. Theobroma grandiflorum) тропско је дрво из рода Theobroma, које припада породици слезова (Malvaceae). Близак је сродник какаовца. Аутохтона је врста из Амазонске тропске кишне шуме чије аутохтоно становништво је користило плодове ове биљке још у претколумбовско време. Данас се комерцијано узгаја у северним државама Бразила, посебно у савезним државама Пара, Амазонас, Рондонија и Акре, те у влажним тропским пределима Боливије, Колумбије, Венецуеле, Еквадора и Перуа. У мањим количинама узгаја се и у Костарици и Мексику.