Тапанулски орангутан (Pongo tapanuliensis) је врста орангутана која настањује област Јужни Тапанули на острву Суматра у Индонезији. Ово је једна од три врсте орангутана, поред Суматранског орангутана (Pongo abelii) који настањује северозападне пределе острва, и Борнејског орангутана (Pongo pygmaeus). Описан је 2017. године као различита врста и представља прву постојећу врсту великих човеколиких мајмуна откривену након Боноба (Pan paniscus) 1929. године.