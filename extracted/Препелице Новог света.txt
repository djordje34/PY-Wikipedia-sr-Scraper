Препелице Новог света (лат. Odontophoridae) су породица птица из реда кока (Galliformes). Већина врста из породице насељава Северну и Јужну Америку од Канаде на северу до јужног Бразила на југу. А две врсте, афричка препелица камењарка (Ptilopachus petrosus) и нејанова јаребица (Ptilopachus nahani) насељавају Африку. Има их и на Новом Зеланду, где су пренете северноамеричке врсте белоглава препелица (Colinus virginianus) и калифорнијска препелица (Callipepla californica). Породица се састоји од 10 родова и 34 врсте. Насељавају различита станишта од тропских кишних шума до пустиња. Препелице Новог света нису блиско сродне препелицама Старог света које припадају потпородици јаребица породице фазана, али су због сличног изгледа по њима назване.