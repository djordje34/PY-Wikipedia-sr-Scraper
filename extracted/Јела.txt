Јела (лат. Abies, по латинском називу беле јеле) је род зимзеленог четинарског дрвећа из породице борова (Pinaceae). Обухвата 51 врсту распрострањених у планинама северне хемисфере. Род јела се дели у 10 секција, од којих су само две присутне у Европи — Abies и Piceaster. Мушке цвасти су разнолико смештене у пазуху горњег дела прошлогодишње гране, док женске шишарке стоје усправно на гранама, а не висе са њих. Семе са крилом садржи смоне кесице. Ембрион са 4—10 котиледона. Основни број хромозома је n=12.