Хрен (Armoracia rusticana, или Cochlearia armoracia), често правописно неправилно као „рен”, вишегодишња је зељаста биљка из породице крсташица (Brassicaceae). Расте на влажним местима, готово широм света, а вероватно је пореклом из Европе. Гаји се у многим земљама због корена који служи за зачињавање. Нарасте око 1 m. Има веома велике, по ободу назубљене листове и дугачке цвасти с белим ситним цветовима.
Секције корена биљке xрен
Лишће биљке хрен
Корен хрена Корен ове биљке је до 6 cm дебео и врло дугачак, око 1 m. Горе је задебљао и има више глава. Споља је жућкасто-сивкаст, а изнутра бео и, док је млад, није жилав. Љутог је укуса и без мириса, али ако се струже, развија се посебан љут мирис који изазива јако сузење. Употребљава се само свеж корен. Може се дуго одржати свежим у подруму закопан у влажном песку. У састав хрена улазе синигрин, који се распада на алил-изо-сулфоцијанид, глукоза и калијум-хидрогенсулфат. Има и шећера, аспарагина, глутамина и др. Деловање му је слично слачици. Највише се употребљава као пресан зачин, а мање као лек. Друга народна имена: крен, ледиња андрква, морска ротква, равељ, равет, торман, хрељ, хрин.