Фазан или обични фазан (лат. Phasianus colchicus), широко је распрострањена врста птице из реда кока (Galliformes). Фазан потиче из средње Азије, али је још у време античког Рима пренет у Европу. Име рода потиче од латинске речи phasianus — „фазан”. Име врсте colchicus је латински назив за Colchis (данашњу Грузију), земљу на Црном мору у којој су фазани постали познати Европљанима. Ова врста се одвојила од рода Gallus коме домаће кокошке припадају пре око 20 милиона година. Ова птица насељава претежно шумарке, ливаде, пределе око речне обале, поља и њиве на којима се храни.