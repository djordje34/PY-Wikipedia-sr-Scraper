Пупавац (лат. Upupa epops) птица је из реда Coraciiformes и једини члан породице Upupidae. Насељава Евроазију и Африку. Препознаје се по живописним бојама и крестом од перја. Једна острвска врста - џиновски пупавац са острва Света Хелена је изумрла, док се пупавац са Мадагаскара понекад издваја у посебну врсту. Назив „пупавац”, као и енглески „hoopoe” и латински „upupa” су ономатопејски називи. Пупавац је смештен у ред викачица или крешталица (Coraciiformes), групу која укључује и водомаре, пчеларице, златовране и шумске пупавце. Блиска повезаност између пупаваца и шумских пупаваца је поткрепљена и јединственом природом њихових стремењача (ушних кошчица). У таксономији по Сибли-Алквесту пупавци су смештени у посебан ред Upupiformes у који неки смештају и шумске пупавце. Фосилни остаци пупаваца су оскудни, са најранијим фосилима пореклом из квартара. Фосилни остаци њихових рођака су старији фосили шумских пупаваца датирају из миоцена, а изумрле фамилије Messelirrisoridae из еоцена. Неколико аутора издвајају мадагаскарског пупавца (U. e. marginata) и афричког пупавца (U. e. africana) као посебне врсте, али разлика између свих подврста пупаваца је безначајна, а једино мадагаскарски пупавац има различито оглашавање. Једина позната посебна врста, џиновски пупавац U. antaios, је изумрла. Тај пупавац живео је на југозападном афричком острву Света Хелена, али је изумро у 16. веку највероватније због увођења дошљачких животињских врста на острво доласком човека. Род Upupa створио је Карл Лине у свом чувеном делу Systema Naturae из 1758. године. Он је тада укључивао три друге врсте са дугим закривљеним кљуном:
U. eremita (сад Geronticus eremita), северни ибис U. pyrrhocorax (сад Pyrrhocorax pyrrhocorax), црвенокљуна чавка U. paradisea