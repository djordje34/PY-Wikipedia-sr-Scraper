Piper, односно бибер, род је скривеносеменица из породице бибера (Piperaceae). Род садржи између једне и две хиљаде врста (према подацима енциклопедије „The Plant List” 1.457 врста) жбунастих, зељастих и лијанастих биљних форми, а већина од њих су доминантне врсте у својим природним стаништима. Природно станиште за највећи део врста су тропска подручја са обе стране екватора, највише на подручју обе Америке, те у монунским зонама југоисточне Азије. Научно име рода долази од санскртске речи „пипали” (pippali) којом је означавана врста Piper longum („дуги бибер”), а научну класификацију рода извршио је Карл фон Лине 1753. године. Једна од главних карактеристика код припадника овог рода је присуство алкалоида пиперина (хемијска формула C17H19NO3) у плодовима који им даје оштар укус.