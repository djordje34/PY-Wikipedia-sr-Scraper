Pauk krstaš (лат. Araneus diadematus) je pauk iz porodice Araneidae koji se prepoznaje po šarom u obliku krsta na opistozomi. Telo mu je krupno i ženke su krupnije od mužjaka. Poznat je i po nazivu baštenski pauk. Ime vrste potiče od belih mrlja na njegovom telu, gde je barem par njih postavljeno pod pravim uglom, čineći tako formu nalik krstu. Pored vrtova, livada, šumskih čistina i živica, neretko ga možete naći ispred objekata sa spoljnom rasvetom, jer svetlo privlači njegovu lovinu. Ako ga vidite da naopako stoji u centru svoje mreže, tipičan položaj, znajte da je u pitanju ženka. Mužjaci ne pletu mrežu. Pre nego što isplete novu mrežu, staru pojede radi uštede proteina. Pauk krstaš je bezopasan za ljude, osim male neprijatnosti na mestu ujeda. U tradicionalnoj evropskoj medicini paučina pauka krstaša je korišćena za zaceljivanje posekotina i rana kao i za zaustavljanje krvarenja. Naučno tumačenje dotične tehnike se opravdava činjenicom da je paukaova mreža bogata vitaminom K, koji pomaže u zgrušavanju krvi. Koliko je to bila popularna medicinska primena paukove mreže nekada, govori i podatak da dotičnu tehniku pominje čak i Šekspir u svojoj komediji San letnje noći. Paukovi krstaši se uglavnom hrane drugim insektima, koji su često opasniji po čoveka.