Црвени палмин сурлаш (лат. Rhynchophorus ferrugineus) је врста инсекта из породице сурлаша (Curculionidae), такође познат и као азијски палмин жижак. Одрасле јединке су релативно велике, у распону од 2 до 5 cm дужине и обично рђасто црвене боје, али се јављају и у много других нијанси, те се лако могу помешати са другим врстама сурлаша (на пример Rhynchophorus vulneratus). Ларве црвеног палминог сурлаша у деблу палме могу да копају рупе дугачке и до 1 м, што доводи до слабљења биљке домаћина и на крају до њеног угинућа. Због тога се овај инсект сматра главном штеточином у плантажама палми, укључујући кокосове палме, урмине палме и палме из којих се добија палмино уље. Пореклом из тропских предела Азије, црвени палмин сурлаш проширио се и на Африку и Европу, а до Средоземља је стигао 80-их година 20. века. Први пут је забележен у Шпанији 1994. године. Зараза је примећена и на Малти и у Италији (Тоскана, Сицилија и Кампања), као и у Француској 2006. године. Сурлаш се такође размножио широм Португалије, посебно на југу. Црвени палмин сурлаш рапидно се шири и дуж Јадранске обале, па је последњих година његова појава констатована и у Албанији, Словенији и Хрватској. На територији Црне Горе присуство овог инсекта први пут је примећено у Улцињу, октобра 2012. године, те је Управа за безбедност хране, ветерину и фитосанитарне послове сачинила 2016. године Акциони план за спречавање ширења и сузбијање црвеног сурлаша палми. Верује се да се овај веома штетни инсект појавио и у Мароку, Алжиру и другим земљама Северне Африке, али за ову тврдњу и даље нема званичне потврде. Његова појава први пут је пријављена у Америци на Курасау у јануару 2009. године и исте године у Аруби. У Сједињеним Америчким Државама појава црвеног палминог сурлаша примећена је први пут крајем 2010. године у приморском граду Лагуна Бич, у Калифорнији.