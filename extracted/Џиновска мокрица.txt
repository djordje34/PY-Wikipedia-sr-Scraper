Џиновске мокрице (лат. Bathynomus) представљају род мокрица који садржи око 20 врста. Ове животиње настањују хладне, дубоке воде Атлантског, Тихог и Индијског океана. Bathynomus giganteus, врста на којој почива овај род, често се сматра највећом мокрицом на свету, мада друге релативно слабо познате врсте из овог рода могу достићи сличну величину (на пример B. kensleyi). Француски зоолог Алфонс Милн-Едвардс први је описао род 1879. године, након што је његов колега Алекандер Агасиз прикупио јувенилног мужјака B. giganteus из Мексичког залива; ово је било узбудљиво откриће и за научнике и за јавност, јер је у то време идеја о беживотном или „азоичном” дубоком океану тек недавно била одбачена радом Сер Чарлса Вајвила Томпсона и других. Женке из овог рода нису откривене до 1891. године. Џиновске мокрице нису од великог интереса за већину комерцијалног рибарства, али су на лошем гласу зато што нападају и уништавају мреже и једу уловљене рибе. Примерци ухваћени у Америкама и Јапану понекад се могу видети у јавним акваријумима.