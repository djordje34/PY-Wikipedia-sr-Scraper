Лубеница (Citrullus lanatus (Thunb.) Matsum. & Nakai) је једногодишња зељаста биљка из породице бундева (Cucurbitaceae), пореклом из тропских области Африке. Гаји се и у другим областима због слатког, сочног, јестивог плода. Процентуално у саставу плода највише има воде и шећера. Многи верују да је лубеница воће зато што се углавном конзумира без термичке обраде (што је карактеристика воћа), али пошто припада породици бундева, она је према биологији поврће. Најпознатије државе у којој се узгајају лубенице у Европи су Грчка и Македонија. Кордофанске диње из Судана су најближи сродници и могу бити прародитељи модерних, култивисаних лубеница. Семе дивље лубенице пронађено је у Уан Мухугијагу, праисторијском налазишту у Либији које датира од око 3500 п. н. е. Лубенице су припитомљене у североисточној Африци, а култивисане у Египту до 2000. године. п. н. е, иако нису били слатка модерна сорта. Слатке десертне лубенице рашириле су се дуж Медитерана у римско доба.