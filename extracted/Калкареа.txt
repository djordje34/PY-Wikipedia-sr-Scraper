Калкареа (Calcarea) су сунђери са скелетом изграђеним од иглица (спикула) од калцијум-карбоната. Живе искључиво у морима на мањим дубинама. Спикуле могу да буду појединачне или ређе, 1,3,4-осне и да образују мрежаст скелет од калцијум-карбоната . Величина им се креће од неколико милиметара па до 15 cm. Живе појединачно (солитарно) или у колонијама. Колоније представљају групе од по неколико јединки спојених доњим, базалним крајевима. Описано је око 300 врста. Код ове класе сунђера (у обе поткласе) заступљена су сва три типа грађе - аскон, сикон и леукон. Телесни зид је целуларног типа - постоји ћелијска организација и неколико различитих типова ћелија (пинакоците, пороците, хоаноците, амебоидне ћелије).