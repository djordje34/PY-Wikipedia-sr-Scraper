Велика спрутка (лат. Calidris canutus) је птица селица из реда шљукарица. Назив рода Calidris потиче од старогрчке речи kalidris или skalidris, која се у време Аристотела употребљавала за сиву птицу која се среће у близини воде. Постоје два објашњења како је латинска реч canutus припала баш овој птици. Прво је настало на основу сивобеле обојености перја у зимском периоду, а друго, веродостојније објашњење, је по данском краљу Кнуту Великом. Наиме, легенда каже да је овај владар забранио плими да надолази. Плима га није послушала и наквасила му је краљевску одору и стопала. Великој спрутки, док тражи храну на обали, таласи додирују стопала, па то подсећа на незгоду која се десила краљу Кнуту.