Грејпфрут или грејп (лат. Citrus × paradisi) је суптропска биљка, која је хибрид цитруса, а узгаја се због плода. Грејпфрут је зимзелено дрво. Цветови су бели, петочлани, а плод је хесперидијум. Земља порекла ове биљке је Барбадос.
Фармаколошке интеракције Грејпфрут или грејпфрутов сок значајно утиче на концентрацију многих лекова датих per os, при чему могу да настану бројни штетни ефекти. Интеракције са различитим лековима настају после узимања и само једне чаше сока, а ефект траје и неколико дана. Ефект настаје као супресија активности цитохром П450 изоензима цитохром П3А4 у зиду танког црева. Латински назив грејпфрута Citrus paradisi у потпуној је супротности са ефектима које може да изазове истовремена примена грејпфрута и разних лекова. Неопходно је избегавати истовремено узимање грејпфрута и оних лекова чију фармакокинетику мењају активни принципи који се налазе у том воћу. Обојени грејпфрут садржи мање количине фуранокумарина, али не постоје разлике у настанку и интензитету фармакокинетичке интеракције са лековима у односу на боју грејпфрута. Други представници цитруса (наранџа, лимун) немају такве ефекте, али неке друге врсте воћа (нар, звезда воће, банпеију) испољавају инхибиторни ефект на активност цитохром П450 изоензима.