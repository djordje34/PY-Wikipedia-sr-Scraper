Chenopodium quinoa u blizini Kačilaja, jezero Titikaka, Bolivija Kvinoja ili kinoa (Chenopodium quinoa; /ˈkiːnwɑː/ ili /kɪˈnoʊ.ə/, od kečuanske reči kinwa ili kinuwa) skrivenosemenica je iz porodice Amaranthaceae. To je zeljasta jenogodišnja biljka koja se uzgaja kao kultura prvenstveno zbog svojih jestivih semenki; seme je bogato proteinima, dijetalnim vlaknima, vitaminima B grupe i dijetalnim mineralima u količinama većim nego u mnogim žitaricama. Kvinoja nije trava, već je pseudožitarica botanički povezana sa španaćom i amarantom (Amaranthus spp.), a poreklo vodi iz andskog regiona severozapadne Južne Amerike. Prvi put je korištena za ishranu stoke pre 5,2–7,0 hiljada godina, a za ljudsku upotrebu pre 3–4 hiljade godina u bazenu jezera Titikaka u Peruu i Boliviji. Danas skoro svu proizvodnju u andskom regionu obavljaju male farme i udruženja. Njen uzgoj se proširio na više od 70 zemalja, uključujući Keniju, Indiju, Sjedinjene Države i nekoliko evropskih zemalja. Kao rezultat povećane popularnosti i potrošnje u Severnoj Americi, Evropi i Australaziji, cene useva kvinoje utrostručile su se u periodu od 2006. do 2013. godine.