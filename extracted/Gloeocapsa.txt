Gloeocapsa (глеокапса; од грчког gloia што значи лепак и латинског capsa што значи кутија, бокс) је род модрозелених бактерија (алги). Припада реду Chroococcales (хроококалес). Врсте овога рода су прокариотски колонијални организми. Ово су фотоаутотрофни организми и од хлорофила садрже хлорофил a. Гасна вакуола је пронађена само код једне планктонске врсте. Око сваке ћелије, као и око целе колоније, налази се добро развијен галертни омотач. Појединачне колоније су углавном сферног облика, и углавном се налазе приљубљене у већој маси. Ћелије су углавном сферног облика, ређе елипсасте или издужене. У колонији су ћелије неправилно распоређене. Врсте које живе у води најчешће имају безбојан омотач, док оне које живе ван воде имају обојен омотач. Омотач је најчешће жуте, жуто-смеђе, наранџасте, црвене, плаве или љубичасте боје. Обојеност омотача потиче од глеокапсина, а различита обојеност настаје због различитих услова животне средине. Постоји мишљење да различита обојеност потиче због различите изложености сунчевом зрачењу као и да потиче од различите pH вредности средине. Одвајањем појединачних ћелија или групе из колоније образују се нове колоније. Размножавају се деобом ћелије. Галертни омотач се не дели, већ остаје, а ћерке ћелије убрзо по деоби саме стварају свој омотач. Врсте из овога рода су широко распрострањене широм света и живе на влажним стенама, камењу и другим чврстим подлогама где граде галертне превлаке, као и у слаткој води, причвршћене за стеновиту подлогу, а ређе као планктонски организми. Врсте овога рода су значајне, јер представљају примарне продуценте органског материјала у води. Такође су битне јер вршећи фотосинтезу везују угљен-диоксид а ослобађају кисеоник. Неке врсте у симбиози са гљивама граде лишајеве.