Конопља (лат. Cannabis — „канабис”) је род једногодишњих дикотиледоних биљака из фамилије Cannabaceae, који укључује више врста. Број врста унутар рода је оспораван. Три врсте могу бити препознате: Cannabis sativa, Cannabis indica, и Cannabis ruderalis; C. ruderalis се може укључити у C. sativa. Све три се могу третирати као подврсте једне врсте, C. sativa; или се C. sativa може узети као појединачна нераздељена врста. Верује се да је пореклом из централне Азије, Кине и северозапада Хималаја, и већ вековима се користи у индустријске, медицинске, духовне и уживалачке сврхе. Свака конопља, па и индустријска, садржи психоактивни састојак делта-9-тетрахидроканабинол (∆9-THC, THC), у просеку око 3%. Претежан део THC-а се налази у цветним врховима женске биљке, док мушка биљка углавном није психоактивна. У цветовима женских биљака гајених за уживање, тај ниво достиже до 20-30%, док је код биљака гајених за индустријску употребу, и до сто пута нижи (испод 0,3%). Обично се под називом индустријска конопља подразумева конопља која се употребљава за добијање тканина, док се у уживалачке, духовне и медицинске сврхе користе посебне сорте, и то искључиво женске биљке. Конопља је позната и по називима: канабис (латински), ганџа (индијски), марихуана (шпански назив из Мексика), трава (жаргонски), итд.