Прострел на природном станишту Прострел (сириштара, сириштарка, мала линцура, мали срчаник, отодовка, владисавка; лат. Gentiana cruciata) је биљка из рода линцура (Gentiana). Користи се у народној медицини, попут других врста у оквиру рода, али се разликује по томе што се користи цела биљка (а не само ризом). Латински име род је добио по илирском владару Генцију који је за лечење куге препоручивао жуту линцуру (Gentiana lutea), док је врста добила име по карактеристичном положају листова који, гледани одозго, имају облик крста (лат. cruciatus — „крстаст”, „укрштен”). Домаће име добио је вероватно зато што се користио као лек за стоку оболелу од прострела, како се још у народу назива антракс.