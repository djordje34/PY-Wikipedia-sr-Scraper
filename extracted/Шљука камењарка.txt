Шљука камењарка (лат. Arenaria interpres) птица је селица из реда шљукарица. Ова птица је једна од две врсте рода Arenaria. Назив Arenaria потиче од латинске речи arena која означава песак или од речи arenarius што значи „онај који насељава песак”, док реч interpres значи гласник, курир. Када је Лине посетио острво Готланд у Шведској чуо је реч tolk мислећи да се та реч односи на шљуку камењарку. На стандардном шведском језику та реч значи преводилац, тумач. Међутим, на локалном дијалекту становника острва Готланд ова реч означава ноге и била је намењена црвеноногом спруднику.