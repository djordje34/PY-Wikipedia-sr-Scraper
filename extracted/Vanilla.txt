Vanilla је род вишегодишњих скривеносеменица из породице орхидеја (Orchidaceae) који чини око 110 различитих врста. Врсте из рода Ваниле расту у тропским и суптропским подручјима Централне и Јужне Америке, Африке, Азије и Океаније, а регистровано је и постојање 5 врста на југу Флориде у Сједињеним Државама. Званичну научну номенклатуру рода дао је Шарл Плум 1754. на основу истраживања Филипа Милера. Назив ванила изведен је од деминутива шпанске речи vaina којом се означава махуна, што је у вези са чаурастим плодом у виду махуне који дају ове биљке (литерално „махуница”). Најпознатија и комерцијално најраширенија врста овог рода је Vanilla planifolia која води порекло из јужног Мексика. Плодови неких врста ваниле користе се за добијање ароматичног једињења ванилина који има широку употребу у прехрамбеној и козметичкој индустрији (видети ванила).