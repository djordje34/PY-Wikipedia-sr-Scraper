Магнолија (лат. Magnolia) је назив рода дрвенастих биљака из истоимене фамилије (Magnoliaceae). Представници овог рода су дрвеће или жбунови, често са крупним листовима (код врсте Magnolia macrophylla величина листа је до 1 m). Цветови бивају опрашени инсектима (ентомофилија). Плод је збирни, изграђен од спирално распоређених 1-2-семених мешкова, налик на шишарку. После пуцања плодова семена висе са грана на дугачким нитима. Род магнолија има око 210 врста распрострањених у источној Азији (листопадне врсте) и атлантском делу Северне Америке (зимзелене врсте). Многе врсте се гаје као украсно парковско дрвеће (Magnolia liliiflora, Magnolia grandiflora). Род је добио назив по француском ботаничару Пјеру Магнолу (1638—1715).