Tyto (типичне кукувије) род је сова који укључује све припаднике фамилије кукувија, сем лучних сова (потфамилија Phodilinae, род Phodilus). Тамније су боје на леђима него на предњем делу тела, углавном наранџасто-браон боје, тако да предња страна представља светлију верзију леђа или само прошарану верзију, мада су варијације честе међу врстама. Типичне кукувије имају подељени фацијални диск срцастог облика, а немају ушно перје типично за остале сове. Припаднице овог рода су углавном веће од врста из рода лучних сова. Име tyto (грч. τυτώ) представља грчку ономатопеју за сове. Током еволуције, типичне кукувије су показале боље могућности за колонизацију одређених острва у односу на друге врсте. Неколико таквих острвских врста је изумрло, неке одавно, а неке у скоријој прошлости. Један број изолованих врста типичних кукувија са Медитерана и Кариба био је веома великог или чак гигантског раста.