Шкрипавац или шкрипац (лат. Cerioporus squamosus, позната и као Polyporus squamosus) једна је од чешћих врста печурака у шумама Северне Америке, Аустралије, Азије и Европе. Врста је први пут описана 1778. године од стране британског ботаничара Вилијама Хадсона. Јавља се с краја пролећа и почетка лета, док је у другим годишњим добима ретка или потпуно одсуствује. Паразит је који расте у усамљена или у букетима на дрвету листопадних врста, најчешће врба (Salix), јасена (Fraxinus), бреста (Ulmus), јавора (Acer) и букве (Fagus) изазивајући интензивну белу трулеж. Осим Европе, насељава и већи део Северноамеричког континента, а редак је на простору Азије и Аустралије. Шкрипавац је веома битна врста у шумским екосистемима јер интензивно учествује у разлагању дрвне масе и самим тим доприносу кружењу материје. Ретко се налази како паразитира на здравим примерцима дрвећа. Да би живела и расла, обично се везује за мртве трупце или пањеве. Базидиокарп је 8 до 30 центриметара у пречнику и до 10 центриметара дебео. Може бити од жуте до браон боје и има сквамуле на горњој страни. На доњој страни се налазе поре, карактесристичне за цео род Cerioporus, састављене од цевчица које су чврсто спојен и дужине 1 до 12 милиметара. Дршка је чврста и кратка, до 5 центиметара висине. Могу се наћи појединачно, у групама од два или три, или на гомили у облику полица. Млади примерци су мекани, али временом очврсну.