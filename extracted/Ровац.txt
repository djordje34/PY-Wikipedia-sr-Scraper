Ровац, мрмак или коњоштип је крупнији инсект из породице Gryllotalpidae, дужине 3—5 cm, са крупним очима и лопатастим предњим ногама добро развијеним за укопавање и пливање. Ровци могу и да лете. Одрасли ровци могу да лете и до 8 km током сезоне парења. Активни су већином године, али зиму проводе у зимском сну. Млађи примјерци ровца могу да имају кратка крила. Изглед им је промјенљив по врстама. Неки примјерци са кратким крилима су прилично слични скакавцима, веома великим мравима, или тамним термитима. У односу на остале инсекте, обично се проћењује да су „средње величине”. Типска врста, Gryllotalpa gryllotalpa има издужено ваљкасто тело, кратке и лопатасте предње ноге, које су прилагођене копању. Ровци су сваштоједи, хране се ларвама, црвима, коријењем и травом. Уобичајени природни непријатељи роваца су птице, пацови, творови, оклопњаци, ракуни и лисице. Ровци су чести инсекти, али с обзиром да су ноћне животиње и да скоро цио живот проводе у мноштву подземних тунела, ријетко су виђени. Станишта су им агроекосистеми, ливаде и пашњаци. Присутни су на свим континентима изузев Антарктика. Уобичајено их сматрају штеточинама. У источној Азији понекад их користе као храну.