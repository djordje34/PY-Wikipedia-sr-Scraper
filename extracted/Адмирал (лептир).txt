Црвени адмирал (лат. Vanessa atalanta) врста је дневног лептира из породице шаренаца (Nymphalidae). Једноставна је за препознавање. Среће се готово свуда, чак и у касну јесен јер одрасли лептири презимљавају на неком скровитом месту. Адмирали се често виђају како се сунчају, хране нектаром или соком опалих плодова. Изразит селац, среће се у целој Европи.
Распрострањење и станиште Адмирал је присутан од северне Африке, широм Европе до западне Азије. Насељава скоро све типове станишта, од сеновитих, шумских обода и чистина до субурбаних и урбаних подручја, башти и паркова. Гусенице преферирају благо сеновита станишта попут шумских стаза.
Биљка хранитељка Врста се храни копривама, најчешће врстом Urtica dioica. Инспекцијом биљке хранитељке уочавају се смотуљци листова корпиве које гусеница формира за храњење и заштиту.
Гусеница У раним ларвеним ступњевима, гусеница црвеног адмирала је црног интегумента и дугих црних сколуса (трнолики израштаји интегумента који носе сете). Зреле гусенице су полихроме и веома варијабилне, а се јављају два основна типа: светао и таман. Светли тип гусенице има жут интегумент и жуте сколусе, а латерална линија је широка и нешто светлије нијансе. Таман тип је смеђег до црног интегумента, сколуси су мрки или црни, а латерална линија, такође широка, беле или јарко жуте боје.