Durijan predstavlja ime za nekoliko vrsta drveća koje pripadaju rodu Durio. Ime durijan izvedeno je od malajske reči za duri ili šiljak, što upućuje na brojne šiljaste izbočine ploda. Postoji oko 30 priznatih vrsta durijana, od kojih najmanje devet proizvodi jestive plodove, ali i više od 300 imenovanih sorti na Tajlandu i 100 u Maleziji. Durio zibethinus je jedina vrsta dostupna na međunarodnom tržištu — sve druge vrste se prodaju samo u lokalnim regijama. Postoje stotine kultivara durijana, a mnogi potrošači izražavaju sklonosti za specifične sorte koje donose visoke cene na tržištu. Smatran od strane mnogih ljudi u jugoistočnoj Aziji za zloglasnog „kralja plodova”, durijan je prepoznatljiv po svojoj znatnoj veličini, snažnom mirisu i ogromnoj ljusci pokrivenoj trnjem. Voćka može porasti i do 30 centimetara i 15 centimetara u prečniku, a obično teži od jednog do tri kilograma. Njen oblik varira od duguljastog do okruglog, a boja ljušture od zelene do smeđe, dok je meso bledožuto do crveno, u zavisnosti od vrste. Neki ljudi smatraju da durijan ima prijatnoslatki miris, dok drugi smatraju da aromu prevladava neugodan miris. Miris izaziva reakcije od dubokog uvažavanja do snažnog gnušanja, a opisan je različito — kao truli luk, terpentin ili sirova otpadna voda. Oporost njegovog mirisa, koja može trajati nekoliko dana, dovela je do izbacivanja voća iz određenih hotela i javnog prevoza u jugoistočnoj Aziji.