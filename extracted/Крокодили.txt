Крокодили (лат. Crocodilia) су ред тропских грабљиваца. Уз птице, то су једини до данас преживели „потомци“ велике групе гмизаваца, Archosauria. Према томе, њихови рецентни најближи сродници су птице. Њихово је сродство доказиво читавим низом особина, али пре свега грађом система за циркулацију крви. Због коштаног оклопа, крокодиле називају и оклопљеним гуштерима. Сви данас живећи крокодили живе у рекама и језерима тропских области и суптропског подручја, једино естуарски крокодил (Crocodylus porosus) може да живи и у мору а често се појављује уз обале различитих острва. Да би се прилагодиле животној околини, ове животиње веома добро пливају и прикривају се у води тако што мирују уроњене у воду, при чему из воде извирују једино очи и носнице. Данас живећи крокодили деле се у три групе са статусом породице (алтернативно, често се приказују као једна породица Crocodylidae а три групе као потпородице унутар ње): праве крокодиле, алигаторе и гавијале.