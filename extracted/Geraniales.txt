Geraniales (здравци) су мали ред дикотиледоних биљака из раздела скривеносеменица. Највећа породица у овом реду је Geraniaceae која има преко 800 врсти. Сем ње ред садржи и неколико мањих породица које заједно имају мање од 40 врсти. Већина врсти из реда Geraniales су зељасте биљке, али има и жбунастих биљки, као и малог дрвећа. Економски значај реда Geraniales је мали. Неке врсте из рода Pelargonium се узгајају због њиховог ароматичног уља, које се користи у производњи парфема. Неке друге врсте, такође већином из породице Geraniaceae се примењују у хортикултури и медицини.