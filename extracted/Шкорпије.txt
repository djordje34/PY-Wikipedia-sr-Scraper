Шкорпије или скорпије, шкорпиони (лат. Scorpiones) спадају у најкрупније пауколике животиње, а вероватно најстарије (фосили потичу још из силура) и прве сувоземне зглавкаре. Насељавају углавном суптропске и тропске пределе мада их има и у умереној зони. Преко дана мирују сакривене испод лишћа и камења, а ноћу се активирају у потрази за храном. Величина им се креће од 13 mm до 25 cm. Углавном настањују пустиње, али су се прилагодиле великом броју различитих станишта. Присутне су на свим континентима осим Антарктика. Ред укључује 22 породице са преко 2.500 описаних врста. Отров скорпија је неуротоксичан и код већине врста није смртоносан за човека. Међутим, отров појединих врста може угрозити живот човека:
врста Androctonus australis (на слици) која живи у пустињи Сахари и чији је отров исте јачине као отров кобре; врсте рода Centruroides које живе у Мексику. Серум који се даје против отрова скорпија ефикасан је само у одређеном времену.