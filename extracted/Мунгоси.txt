Мунгоси (лат. Herpestidae) породица су из подреда мачколиких животиња. Насељавају континенталну Африку и јужну Евроазију. Мадагаскарски мунгоси из потпородице Galidiinae, која је ендемит Мадагаскара, су се са афроазијским мунгосима налазили у истој породици. Међутим, након анализа ДНК су смештени у породицу Eupleridae. Претпоставља се да постоји блиска сродност између цибетки и мунгоса. На острва јужног Јадрана мунгос је насељен почетком 20. века. Једна од боље проучених врста из ове породице су меркати (лат. Suricata suricatta). Они су настањени у Јужној Африци и у полупустињским пределима. Домороци их називају „човечуљцима”. Живе у подземним стаништима, у већим групама.