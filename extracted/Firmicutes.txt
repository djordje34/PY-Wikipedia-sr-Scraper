Firmicutes су бактеријски филум који обухвата велики број врста са Грам позитивном структуром ћелијског зида. Веома ретко, као у родовима Megasphaera, Pectinatus, Selenomonas и Zymophilus, постоји порозна спољашња мембрана ћелијског зида, што за последицу има Грам негативно бојење. Филум се, сем карактеристичног ћелијског зида, карактерише и ниским садржајем гуанина и цитозина у ДНК. У филум Firmicutes спадају бактерије од великог значаја за индустрију, медицину и пољопривреду, попут стрептокока, стафилокока, бактерија млечнокиселинског врења, хемолитичких бактерија и клостридија.