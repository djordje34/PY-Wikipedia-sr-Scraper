Пркос (лат. Portulaca grandiflora) је врста сукулентних биљака из истоимене породице Portulacaceae. Због својих крупних, разнобојних цветова и изузетно малих захтева према условима станишта једна је од омиљених баштенских биљака. Име рода Portulaca потиче од латинске речи portula, што значи „мала врата”, а односи се на величину ситних отвора на плоду кроз које испада семе. Име врсте grandiflora односи се на величину цветова. Домаће име пркос ова врста добила је захваљујући својој отпорности на неповољне услове средине.