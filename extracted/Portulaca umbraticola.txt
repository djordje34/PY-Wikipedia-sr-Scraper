Висећи пркос (лат. Portulaca umbraticola) је једногодишња врста сукулентних биљака из истоимене породице Portulacaceae. Због својих разнобојних цветова, моћног раста и изузетно малих захтева према условима станишта једна је од омиљених баштенских биљака, мада код нас далеко мање заступљена од обичног пркоса (Portulaca grandiflora). Име рода Portulaca потиче од латинске речи portula, што значи вратанца због начина на који се отвара чаура тако што поклопац отпада. Домаће име пркос врсте овог рода добиле су захваљујући великој прилагодљивости и отпорности на неповољне услове средине.