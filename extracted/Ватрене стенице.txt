Ватрене стенице (Pyrrhocoridae) су породица у оквиру подреда стеница која обухвата мали број врста црне и јарко црвене боје тела. Упадљивим бојама оне имитирају отровне инсекте па се тиме штите од предатора. Предња крила су у виду полукрилаца (hemielytrae - грч. hemi — пола; грч. elytron — покривач). Обично су без задњих крила, мада има и изузетака. Одрасле јединке немају способност летења. Величина тела се крећe од 9-11 мм. Могу се видети у рано пролећe (једни су од инсеката који се најраније у пролећe појављују) или касно лето. Окупљају се у великим гомилама на кори стабала, старим дрвеним оградама и то увек са сунчане стране. Презимљују на одраслом ступњу, такође у густим колонијама испод опалог лишћа хранећи се семенима биљака или угинулим бескичмењацима. У колинијама може доћи и до канибализма. Женке носе јаја на земљу испод опалог лишћа или камења. Из јаја се излегу ларве које личе на одрасле, само што немају полукрилца. Пресвлачењима, између којих расту, ларве постају одрасле јединке.