Крсташице или купусолике (лат. Brassicales), су биљни ред из разреда Magnoliopsida који свој назив носи по најважнијем представнку купусу (Brassica), биљци веома значајној у људској исхрани. Други назив, крсташице, ред је добио по облику цвета, у којем крунични листићи (латице) стоје унакрсно. Име се првобитно користило на породицу купусњача (Brassicaceae), чије старије научно име Cruciferae у буквалном преводу заиста значи "који носе крст" (паралелно коришћење назива крсташице за породицу Brassicaceae је и даље широко у употреби). У страној литератури, ред Brassicales се зове и "купусоцветнице", такође због представника именодавног рода Brassica, то јест купуса.