Криптомонаде (Cryptophyceae) су мала група ситних планктонских протиста са два бича. Бичеви излазе из ћелије субапикално или дорзално, са десне стране предњег удубљења (вестибулума). Већина поседује пластиде (изузетак су представници реда Goniomonadales) и трихоцисте (ејектизоме). Пигменти присутни у хлоропластима су хлорофили a и c2, понекад се у лумену тилакоида налазе и фикобилини. Поједини родови су дипломорфни (на пример, Cryptomonas, Proteomonas). Већина врста поседује комплекс пластид—нуклеоморф. Пластиди ове групе протиста настали су секундарном ендосимбиозом са еукариотским организмом, при чему се ендосимбионт налази у перипластидном простору, оивичен перипластидном мембраном насталом проширивањем једарног овоја. У перипластидном простору налази се један или два пластида, један или два нуклеоморфа (редуковано једро црвене алге) и грануле скроба.