Гризли (Ursus arctos horribilis) је подврста мрког медведа (Ursus arctos), који углавном живи на западним висоравнима Северне Америке. За ову подврсту верује се да потиче од усурских мрких медведа који су прешли на Аљаску из источне Русије пре 100.000 година, мада се нису кретали према југу до пре 13.000 година. За усурског мрког медведа који насељава Русију, северну Кину, Кореју и Јапан се у неким изворима користи назив „црни гризли”. Назив „гризли” се користи за све северноамеричке подврсте мрког медведа, мада је за подврсте на Аљасци чешће у употреби „мрки медвед”.