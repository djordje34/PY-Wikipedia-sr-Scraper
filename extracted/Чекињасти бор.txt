Чекињасти бор (лат. Pinus longaeva), је зимзелено четинарско дрво из рода борова (Pinus). Енглески називи за ову врсту су Great Basin bristlecone pine, Intermountain pine или Western bristlecone pine. Ова изузетно дуговечна врста потиче са највиших планина на југозападу САД. Једна је од три веома блиске врсте, познате као борови са чекињастим шишаркама. За једно стабло ове врсте верује се да је најстарији познати живи организам на Земљи настао генеративним путем. Ово стабло старо је 5073 година. Године 1987. проглашено је једним од државних симбола Неваде.