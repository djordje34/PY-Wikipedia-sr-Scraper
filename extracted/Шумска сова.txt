Шумска сова (лат. Strix aluco) врста је птица која припада реду сова (Strigiformes) и породици правих сова (Strigidae). Припада средње великим совама, тело је дужине од 40 до 46 cm и распон крила од 90 до 105 cm. Ова збијена сова смеђег или сивог перја лови плен углавном ноћу. Има крупне црне очи и нема ушне ћубе. Шумска сова је станарица и углавном насељава старе лишћарске и мешовите шуме, али и људска насеља и паркове. Не налази се на IUCN црвеној листи и по критеријумима у последњих десет година оне су процењене као „најмања брига“. Ипак у Србији је шумска сова на листи строго заштићених врста птица, с обзиром на то да је већина шума млада па нема довољно старих стабала са дупљама у којима се оне гнезде.