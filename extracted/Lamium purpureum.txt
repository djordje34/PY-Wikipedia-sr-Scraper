Црвена мртва коприва (лат. Lamium purpureum) је једногодишња зељаста биљка која припада породици уснатица (Lamiaceae).
Латински назив рода Lamium води порекло од грчке речи lamos (ждрело), због облика цветне крунице. Постоји и веровање да име рода заправо потиче од грчке речи lamia, која значи демон који прождире - гул (енгл. Ghoul), јер цветови ове биљке подсећају на уста горепоменутог чудовишта. Име врсте purpureum значи љубичаст, по прицветним листовима који су неретко те боје. Народни назив је добила по изразитој боји цвета и томе што не жари на додир, за разлику од коприве (лат. Urtica dioica).