Медоносна пчела (лат. Apis mellifera, Apis mellifica), остали називи: евро-афричка медоносна пчела, западна медоносна пчела, домаћа пчела, врста је пчеле која спада у ред хименоптера и подред апокрита. Од 20.000 познатих врста пчела, само шест до једанаест производи и складишти мед. Људи традиционално узгајају четири врсте, то су Apis mellifera ((европско-афричка) медоносна пчела), Apis florea (мала индијска пчела), Apis cerana и Apis dorsata (велика индијска пчела). Оне се гаје још из времена старог Египта. Распрострањена је по целом свету и једино се ова врста узгаја у кошницама. Истовремено, њене особине добро су познате па узгајивачи је називају домаћа пчела. Западна медоносна пчела је била један од првих припитомљених инсеката и то је основна врста коју до данас узгајају пчелари, како за производњу меда, тако и за опрашивање. Уз људску помоћ, западна медоносна пчела сада заузима сваки континент осим Антарктика. Због распрострањеног узгоја ова је врста најважнији пољопривредни опрашивач у свету. Опстанку западне медоносне пчеле прете штеточине и болести, посебно гњиде Varroa и синдром пропасти пчелињих колонија. Према подацима из 2019. године, на црвеној листи IUCN западна медоносна пчела је наведена као врста са дефицитарним подацима, јер бројне студије показују да је врста претрпела значајан пад популације у Европи; међутим, није јасно да ли се то односи на смањење популације дивљих или доместикованих колонија. Потребна су даља истраживања како би се омогућило разликовање дивљих и недивљих колонија ради утврђивања статуса конзервације врсте у дивљини.