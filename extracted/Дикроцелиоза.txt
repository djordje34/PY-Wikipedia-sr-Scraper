Дикроцелиоза или метиљавост проузрокована малим метиљем је пашна хелминтоза већег броја врста домаћих и дивљих животиња узрокована – Дикроцелиумом дендритикумом (лат. Dicrocoelium dendriticum, син. D. lanceolatum), мада осим њега узрочници могу бити и Дикроцелиум хоспес (лат. Dicrocoelium hospes), Дикроцелијум шиненси (лат. Dicrocoelium chinensis), Дикроцелиум супперери (лат. Dicrocoelium suppereri). Дицроцоелиум паразитира у жучним каналима и у жучној кеси више врста сисара, првенствено код: оваца, коза, говеда, јеленова, муфлона, зечева, као и код свиња, коња, паса, глодара и људи; индивидуални налази су нађени код магарца, јака, мачке и птица. Болест је веома раширена у свету, али нема велики економски значај за сточарство као што то има фасциолоза, са којом је понекад удружена.