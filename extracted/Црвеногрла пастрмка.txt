Црвеногрла пастрмка (лат. Oncorhynchus clarkii) је врста рибе из породице Salmonidae која живи у хладним рекама притокама Тихог океана, Стеновитих планина и Великог басена у Северној Америци. Представља национални симбол америчке државе Вајоминг. Као припадник рода Oncorhynchus, ова риба је једна од пацифичких пастрмки, групе која обухвата широко распрострањену пастрмку. Црвенoгрла пастрмка представља популарну рибу међу риболовцима који уживају у риболову мушичарењем. Уобичајени назив црвеногрла односи се на карактеристичну црвену обојеност на доњој страни доње вилице. Специјско име clarkii добила је по истраживачу Вилијаму Кларку, једном од лидера експедиције Луис и Кларк. Црвеногрла пастрмка обично настањује и мрести се у малим до умерено великим, бистрим, добро оксигенизованим плитким рекама са шљунковитим дном. Размножава се у бистрим, хладним, умерено дубоким језерима. Ове рибе настањују алувијале или камените потоке који су типичне притоке река слива Тихог океана, Великог басена и Стеновитих планина. Црвеногрла пастрмка се мрести у пролеће и може се нехотице, али природно хибридизиовати са дужичастом пастрмком, стварајући плодно наследство. Неке популације обалне црвеногрле пастрмке (O. c. clarkii) су полу-анадромне (мигрирају из мора у реке како би се мрестиле). Неколико подврста црвеногрле пастрмке тренутно је наведено као угрожено у њиховим матичним ареалима због губитка станишта и уношења других врста. Две подврсте, O. c. alvordensis и O. c. macdonaldi, сматрају се изумрлим. Црвеногрла пастрмка се узгаја у мрестилиштима за обнављање популација у њиховом родном распону, као и у језерима ван њеног ареала како би се обезбедио довољан број врста за спортски риболов. Врсте црвеногрле пастрмке и неколико подврста службена су државна риба седам западних америчких држава.