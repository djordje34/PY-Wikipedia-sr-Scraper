Самоникла биљка на природном станишту Тушт (лат. Portulaca oleracea) је једногодишња зељаста биљка из породице Portulacaceae. Зову је још и тушањ, тушац, тушњак, портулак и ледена трава. Име рода Portulaca потиче од латинске речи portula, што значи „мала врата”, а односи се на поклопац чауре који се подиже да би испало семе. Име врсте oleracea значи „зељаст” и означава да је биљка употребљива као поврће. Назив Portulaca за ову врсту налази се још код Плинија и прихваћено је као име рода.