Морошка (Rubus chamaemorus) је вишегодишња листопадна ризомаста врста рода Rubus, из породице Rosaceae. Расте у подручјима са хладном климом, у зони тундре и прелазне тајге. Зрели плодови су збир коштуница боје ћилибара, јестиви су и доста слични малинама и купинама. Позната је и као арктичка малина. За разлику од већине врста из рода Rubus морошка је дводома биљка, што значи да има једнополне цветове, с тим да се мушки налазе на једној, а женски на другој биљци. Име потиче од грчке речи χαμαί („на тлу”) и латинског morus („дудиња”).