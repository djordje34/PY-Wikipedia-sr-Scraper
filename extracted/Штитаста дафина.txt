Штитаста дафина у две фенофазе: цветање (лево) и плодоношење (десно). Штитаста дафина (Elaeagnus umbellata Thunb.) припада истоименој фамилији Elaeagnaceae. Име рода потиче од грчких речи ελατια = маслина и αγνος = конопљика (због сличности са маслином и конопљиком), а име врсте од латинске речи umbella = штит (због штитастих цвасти). Отуда и српски назив штитаста дафина, а такође се среће и назив јесења маслина (израз позајмљен од енглеског назива “autumn olive”). У Индији, где је аутохтона има много назива rib (Бихар); ghain, gehain (Химачал Прадеш) bammerwa, ghain, kenikoli (Панџаб).