Амброзија (лат. Ambrosia artemisiifolia) је род инвазивних корова, једна од најпознатијих и најопаснијих алергених биљака на свету. У народу је позната и под називима лимунџик, опаш, парложна трава, пеленаста амброзија, американка и фазануша. Амброзија је једногодишња биљка висине од 20 cm до 2 m. Корен је вретенаст, стабло је усправно, разгранато, са листовима јајоликог облика, посутим длачицама, јако изрезаним, са уским режњевима. Пресек стабла је четвртаст или округао. Стабљика је једноставна, у горњем делу граната, усправна са густо прилеглим длакама или вунастим длакама, тупо четвороугласта. Листови су најчешће наспрамни, са горње стране су тамнозелени, а са доње стране сивозелени. Главице су једнополне. Мушке главице су полулоптасте, са кратким дршкама, у густим терминалним класастим цвастима са брактејама. Женске главице се налазе испод мушких главица, у пазуху горњих листова. Цветови мушких главица су бледожути, има их 10-15 у главици. Поседују цевасту круницу и шиљате режњеве. Женски цветови су појединачни са зеленим плодником. Брактеје су у облику кљуна. Плод је затворен са очврслим инволукрумом. У природи је нико не једе због горког укуса. Цветови су скупљени у дуге гроздасте цвасти на врху стабала и грана, жућкасте боје. Ниче од средине априла, а цвета у касно лето и јесен, од средине јула до првих јесењих мразева.