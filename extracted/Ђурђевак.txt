Ђурђевак (лат. Convallaria majalis, такође познат и као ђурђица, шмарница или ђурђевац), има звонасте беле мирисне цветове, висеће и распоређене у гроздовима. Сваки цвет састоји се из шест листова перијанта. Цвета у мају. Тамнозелени копљасти листови, обично по два-три, обавијају цветну дршку целе сезоне, све до јесени. Ова биљка је изузетно добар покривач тла и може се користити за садњу на сеновитим местима и на умерено плодним земљиштима. Погодна је за ивичњаке, камењаре. Ђурђевак се брзо шири и покрива тло захваљујући ризому, којим се размножава. Convallaria majalis вар. montana, такође позната као амерички ђурђевак, пореклом је из Северне Америке.
Илустрација из 19. века
Семе ђурђевка Ђурђевак има дебео ризом, чланковит, беличаст и хоризонталан. Из њега се развија 1-3, а најчешће 2 листа, који су на дугој петељци, и цветна стабљика која је краћа од листова. Сви делови ђурђевка су љутог и горког укуса. Плод је црвена бобица око 8mm у промеру, садржи 2-6 семена. Расте у сеновитим белогоричним шумама, посебно у храстовим, у шикарама, брдским ливадама, а узгаја се и око куће. Ђурђевак је вероватно једина врста из рода Convallaria (у зависности од тога да ли се C. keiskei и C. transcaucasica сматрају засебним врстама). У APG III систему, овај род је смештен у фамилију Asparagaceae, потфамилију Nolinoideae (бившу фамилију Ruscaceae). Због концентрације срчаних гликозида (карденолида), веома је отрован ако га конзумирају људи или друге животиње. Друга имена су мајска звона, Госпине сузе и Маријине сузе. Његово француско име, muguet, понекад се појављује у називима парфема који имитирају мирис овог цвета. У премодерној Енглеској, биљка је била позната као glovewort (пошто је то било биље које се користило за прављење мелема за болне руке) или Apollinaris (према легенди да га је открио Аполон).