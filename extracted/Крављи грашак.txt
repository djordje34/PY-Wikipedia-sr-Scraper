Крављи грашак, познат и као црни окасти грашак (Vigna unguiculata) једногодишња је зељаста биљка која припада роду Vigna из породице бобова (Fabaceae). Крављи грашак се сматра једном од највреднијих легуминоза које се са успехом узгајају у семиаридним тропским подручјима Азије, Африке и Централне Америке. Једна је од најтолерантијих легуминоза на суше и високе температуре. Добро успева у земљиштима слабијег квалитета и може да толерише земљишта са више од 85% песка, са мање од 0,2% органских материја, те са јако ниским вредностима фосфора. Добро подноси засенченост, због чега се често узгаја као међукултура заједно са кукурузом, просом, сирком, шећерном трском и памуком. Осушене стабљике користе се као сточна храна, пошто су њихови листови јако протеинима. Како су стабљике ове врсте коришћене у исхрани стоке отуда вероватно и потиче назив крављи грашак (енгл. сowpea). Крављи грашак је одличан азотофиксатор.