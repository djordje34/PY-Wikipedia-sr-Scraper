Драјсена (Dreissena, поткласа Heterodonta) покрива камење на странама реке Дрине. Средњи ток реке Дрине. Шкољке (лат. Bivalvia, Lamellibranchia или Pelecypoda) су мекушци који имају двокапку љуштуру (лат. bi = два; лат. valvus = капак) и немају главени регион. Тело им је бочно спљоштено што се нарочито уочава у облику стопала, које личи на секиру (заривање у подлогу). Тело је са стране потпуно обухваћено плаштом, који се, као и љуштура, састоји од два дела. Капци љуштуре могу бити спојени еластичном везом (лигаментом) или бравом. Брава се састоји од низа зубаца и улегнућа на једном и одговарајућим низом на другом капку. Шкрге су листолике и налазе се са стране тела између утробне кесе и плашта. Крећу се заривањем стопала у подлогу и слабо су покретне, а неке врсте су и сесилне. Насељавају слатке воде и мора. Најпознатији представници су :
каменица или острига (Ostrea), дагња (Mytilus), пелистра (Pina), барска шкољка (Anodonta), речна шкољка (Unio).