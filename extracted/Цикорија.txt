Цикорија (Cichorium intybus), позната самоникла лековита и јестива биљка, најраспрострањенија је врста истоименог рода. То је коровска биљка, вероватно пореклом из Јужне Европе, данас распрострањена широм Европе и Азије, на различитим стаништима. Најчешће се сакупља на природним стаништима, али се последњих година све чешће и гаји, ради корена, листова и расцветалих цвасти. У неким изворима име рода изводи се из грчке речи kichora, kichoria, kichorion или kichoreia, што је настало од речи kio=ићи и chorion=пољана, а односи се на место где се биљка може срести. Име врсте настало је од латинског назива за ову биљку intybus. Други домаћи називи који се могу срести су и: водопија, плава водопија, радич, модрица, жућеница, коњогриз, водоплав, женетрга, цигура, змијина трава, голица, гологуза, гологуза лоћика, кажипут, коњска трава, подрожник и друга.