Caretta caretta или главата корњача је гмизавац из реда Testudines и фамилије Cheloniidae. Присутна је у целом свету. Просечна јединка је дуга око 90 цм, мада су откривени и примерци дуги читавих 280 цм. Одрасла корњача је тешка отприлике 135 кг, а највећи забележени примерци су тешки преко 450 кг. Боја коже је од жуте до браон, а оклоп је типично црвенкасто-браон. Нису примећене спољне разлике међу половима док јединке не одрасту. Најприметнија разлика међу одраслима је да мужјаци имају тањи реп и краћи пластрон. Главата корњача је распрострањена у Атлантику, Пацифику и Индијском океану, као и у Средоземном мору. Највише времена проводи у сланој води и естуарима, а женке накратко излазе на обалу како би положиле јаја. Главата корњача има мали број потомака; женке полажу просечно четири јаја, а онда иду у стање мировања, и не лежу јаја наредне две до три године. Она достиже полну зрелост између 17-те и 33-ће године а животни век јој је 47-67 година. Главата корњача је сваштојед, храни се већином бескичмењацима са дна (пужеви, шкољке и рачићи). Њене велике и моћне вилице служе за дробљење плена. Младе главате корњаче су плен многим ловцима; јаја нарочито воле сувоземни ловци. Кад корњача одрасте, њихова величина значајно смањује број непријатеља - само велики ловци могу да је савладају, као нпр ајкуле. Главате корњаче се сматрају угроженом врстом и заштићене су од стране Међународне уније за заштиту природе. Ова врста корњача често страда у рибарским мрежама. У мреже се уграђују уређаји који помажу корњачама да се извуку из њих. Губитак плажа на којима се гнезде, као и појава егзотичних предатора су такође утицали на смањење популације Главатих корњача. Напори да се бројност популације поврати захтева међународну сарадњу, обзиром на широка пространства океана која ова корњача насељава.