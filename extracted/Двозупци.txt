Двозупци или паглодари (лат. Lagomorpha) су ред сисара који укључује две живуће породице зечеве (Leporidae) и пике (Ochotonidae), као и једну изумрлу породицу сардинијске пике (Prolagidae). Двозупци деле заједничког претка са глодарима, и са њима чине кладус (Glires). Као и преци већине модерних група сисара, овај најближи заједнички предак је живео у периоду након последњег великог изумирања, пре око 66 милиона година, када су сви диносауруси изумрли сем птица. Први двозупци су се појавили вероватно у Азији, одакле су се проширили по целој северној хемисфери. У каснијем периоду су глодари почели да доминирају у већем броју еколошких ниша, након чега су двозупци потиснути из многих.