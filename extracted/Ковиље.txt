Ковиље (лат. Stipa) је назив рода биљака из породице трава (Poaceae) — еволуционо међу најсложенијим фамилијама биљака, којој припадају и многе култивисане врсте неопходне у исхрани човека као што су пшеница, кукуруз, пиринач и др. То су велике, густо бусенасте трајнице, сврстане у подфамилију Pooideae и у трибус Stipeae. Дугачко осје ковиља личи на ланену кудељу, на основу чега су биљке овог рода добиле научно име (грч. stýpē, stýppē = ланена, конопљаста кудеља). Назив рода такође долази од латинских (романизованих грчких) речи збити (лат. stipare) и сламка (лат. stipula). Род обухвата око 400 врста широм света, које углавном живе у степској зони умерених и тропских области. У региону Средње Европе и Балкана има неколико врста. Многе врсте су важне крмне биљке. Ковиље су такође, због атрактивности коришћене у хортикултури, као украсне баштенске биљке (нпр. врсте Stipa brachytricha, S. arundinacea, S. splendens, S. calamagrostis, S. gigantea или S. pulchra).