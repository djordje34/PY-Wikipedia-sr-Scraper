Fregata ili „brzan”, „ptica fregata”, „fregata-burnjak” (lat. Fregata) je jedini živući rod porodice morskih ptica zvanih brzani (Fregatidae) rasprostranjenih širom svih tropskih i suptropskih okeana. Pet postojećih vrsta se svrstava u ovaj rod. Sve one imaju pretežno crno perje, duge, račvaste repove i duge kukaste kljunove. Ženke imaju belo perje na stomaku, a mužjaci imaju karakterističnu crvenu vratnu torbicu, koju naduvaju tokom sezone parenja kako bi privukli ženke. Krila su im dugačka i šiljasta, a mogu da se protežu do 2,3 m, što je najveći odnos površine krila i telesne mase bilo koje ptice. Imaju sposobnost da nedeljama lete nošene strujama vetra. Fregate provode veći deo dana u letu loveći hranu, a noću se gnezde na drveću ili liticama. Njihov glavni plen su ribe i lignje, koje love kad ih na površinu vode progone veliki predatori, poput tune. Fregate se nazivaju kleptoparazitima, jer one povremeno otimaju hranu od drugih morskih ptica, a poznato je i da iz gnezda otimaju piliće morskih ptica. Sezonski monogamne, fregate se gnezde u kolonijama. Grubo gnezdo grade u niskom drveću ili na tlu na udaljenim ostrvima. Svake sezone polažu po jedno jaje. Njihovo roditeljsko zbrinjavanje je duže od bilo koje druge vrste ptica; fregate se mogu pariti samo svake druge godine. Fregatidae su sestrinska grupa Suloidea, koja se sastoji od kormorana, anhinga, i bluna (Sulidae). Tri od pet postojećih vrsta fregata su široko rasprostranjene (veličanstvene, velike i male fregate), dok su dve ugrožene (belotrbi brzan i fregata sa ostrva Asension) i ograničavaju svoje uzgojno stanište na po jedno malo ostrvo. Najstariji fosili datiraju iz ranog eocena, pre oko 50 miliona godina. Tri vrste klasifikovane u rod Limnofregata, imale su kraće kljunove sa manjim kukama na vrhu i duge noge. One su živele u slatkovodnom okruženju.