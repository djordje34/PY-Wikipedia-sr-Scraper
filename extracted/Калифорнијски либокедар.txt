Калифорнијски либокедар (Calocedrus decurrens (Torr.) Florin) је први описао Тори (John Torrey, 1796-1873), амерички ботаничар, хемичар и лекар, у Pl. Frémont.: 7 (1853) дајући му епитет decurrens (према доле, надоле), а односи се на положај гранчица. Претходно је, 1847. године, име роду дао аустријски ботаничар, нумизматичар и синолог Ендлихер (Stephan Ladislaus Endlicher, 1804-1849). Он је, повезујући две грчке речи λίβος = кап (у вези са смолом) и κέδρος = кедар дао назив роду. Нешто касније, 1847. године немачки ботаничар Курц (Wilhelm Sulpiz Kurz, 1834-1878) увео је данас признати назив рода Calocedrus Kurz (καλός = леп). У Америци се назива и тамјанов кедар (incense cedar). У Европу га је интродуковао Џефри (John Jeffrey, 1826-1854) шкотски ботаничар и „ловац на биљке“ (plant-hunter) пославши семе ове врсте 1853. године у Едимбург предузевши експедицију „Oregon botanical expedition“,
што је 7 година после Фремонтовог (Capt. John C. Frémont, 1813-1890) открића ове врсте у горњем току реке Сакраменто.