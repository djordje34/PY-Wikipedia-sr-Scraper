Мрки медвед (лат. Ursus arctos), врста је звери из породице медведа, широко распрострањена у северној Евроазији и Северној Америци. У Северној Америци популације смеђих медведа често се називају гризли. Један је од највећих живих земаљских припадника реда Carnivora, чији је ривал по величини само његов најближи сродник, поларни медвед (Ursus maritimus), који је много мање варијабилан по величини и нешто већи у просеку. Медвед је најнезграпнија и најтежа звер Европе. Покрети му делују неспретније него што стварно јесу. Његова силна снага и јаке канџе олакшавају му пешачење. Пење се по стенама а може да се попне и на дрво. Не плаши се воде и често улази у њу да се расхлади. Више је упућен на биљну него на животињску храну мада једноставно једе (ждере) све што је јестиво. Обожава мед, а са времена на време ухвати и неку рибу. Ако је навикао на животињску храну постаје грабљивац у правом смислу те речи. Тада прогони све веће животиње (овце, коње и различиту дивљач). Зиму проводи у сну у свом брижљиво спремљеном брлогу, где женка током зиме доноси на свет 1-3 мечета. Главни ареал смеђег медведа обухвата делове Русије, средње Азије, Кине, Канаде, Сједињених Држава, Хокаида, Скандинавије и Карпатске области, посебно Румунију, Анатолију и Кавказ. Смеђи медвед препознат је као национална и државна животиња у неколико европских земаља.