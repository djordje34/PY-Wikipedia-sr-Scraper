Соко (лат. Falco) је род птица грабљивица, који насељава све континенте изузев Антарктика. Род обухвата око 40 врста, традиционално подељених у неколико подродова. Познатији припадници овог рода су сиви соко, ветрушка, степски соко и соко ластавичар. Соколи су највећи род у потпородици Falconinae породице Falconidae, која сама по себи укључује још једну потпородицу коју чине каракаре и неколико других врста. Све ове птице убијају својим кљуновима, користећи „зуб“ на страни кљунова — за разлику од јастреба, орлова и других птица грабљивица у породици Accipitridae, које користе своје ноге. Највећи сокол је арктички соко са дужином до 65 cm. Најмања врста сокола је пигмејски соко који мери само 20 cm. Као и код јастребова и сова, соколови показују полни диморфизам, при чему су женке обично веће од мужјака, што омогућава шири спектар врста плена. Неки мали соколови са дугим, уским крилима називају се „хобији”, а неки који лебде у лову зову се „вешушке“. Као што је случај са многим птицама грабљивицама, соколови имају изузетну моћ вида; оштрина вида једне врсте је измерена да је 2,6 пута већа него код нормалног човека. Забележено је да сиви соколи роне брзином од 320 km/h (200 mph), што их чини најбржим бићима на Земљи; најбржи забележени зарон је постигао вертикалну брзину од 390 km/h (240 mph).