Lavlja gljiva ili Hericium erinaceus je jestiva gljiva sa lekovitim vrednostima, koja je poznata kao lavlja griva ili jež pečurka. Prirodno raste na severnoj zemljinoj polulopti, mahom u Americi, Kini i Japanu, u Evropi je veoma retka. Međutim zbog svojih svojstava danas se uzgaja u veštački kontrolisanim uslovima, širom sveta. U prirodi raste na uvenulom drveću, obično bukovom ili hrastovom. Iako popularna u istočnjačkoj tradicionalnoj kuhinji, tek od zadnje decenije prošlog veka se ubraja u lekovite i u naučnim krugovima, kada su sprovedena ozbiljna naučna istraživanja Veoma teško se pronalazi pošto je visoko na deblu, pa je sakupljači i ne primećuju. Sastoji se od klupka belih niti dugih nekolika milimetara, a ponekad i više centimetara. Zanimljiva je zato što nema šeširić niti dršku. Gljiva je izvanrednog ukusa koji podseća na morske plodove. Zbog sposobnosti obnove i regeneracije čovekovog nervnog sistema dobila je naziv "prirodna hrana za neurone", a japanski stručnjak prof. Kawagishi ju je nazvao gljivom 21. veka zbog uspeha u lečenju demencije.