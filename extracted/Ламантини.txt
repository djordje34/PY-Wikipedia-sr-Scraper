Ламантини или манатији (лат. Trichechidae) су породица сисара из реда морских крава (Sirenia). Породица има само један род (Trichechus) са 3 врсте:
Trichechus inunguis— амазонски ламантин, Trichechus manatus — северноамерички ламантин и Trichechus senegalensis — афрички ламантин. То су велики водени биљоједи, тежине до 590kg и дужине до 4m. За разлику од врста из породице дугонга (друга породица реда Sirenia), које имају реп као код кита, ламантинов реп је заобљен, сличан веслу. Такође, облик лобање им је другачији. Ламантини живе у топлим водама приобаља Атлантског океана, као и у естуарима, рекама и мочварама.