Божићна звезда (лат. Euphorbia pulcherrima или Poinsettia) биљка је из породице Euphorbiaceae или млечика, пореклом из Мексика, Јужне Америке, позната као божићни украс. Почетком 19. века, тачније 1828. године биљка данас позната као Божићна звезда је стигла на подручје Северне Америке. За то је заслужан Џоел Робертс Појнсет и управо у његову част, ова биљка добија и други латински назив Poinsettia, поред првобитног Euphorbia pulcerrima. Постојбина ове биљке је територија Јужне Америке и неких делова Африке. Претпоставља се да примарни латински назив потиче од омиљеног лекара Јубе, нумидијског краља, који се звао Euforbs (Euphorbs). Наиме, према предању је управо он први употребио сок Божићне звезде за лечење, иако се он сматра отровним. Иако се често наводи да је веома токсична, божићна звезда није опасна за кућне љубимце или децу. Излагање биљци, чак и конзумација, најчешће нема ефекта, иако може изазвати мучнину, повраћање или дијареју.