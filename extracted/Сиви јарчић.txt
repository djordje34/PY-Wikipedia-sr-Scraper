Група младих јединки Сиви јарчић (Coprinopsis atramentaria) је условно јестива гљива. Конзумирана са алкохолом ова гљива доводи до алергијских реакција јер садржи у већим количинама токсин коприн. Коприн у комбинацији са алкохолом испољава антагонистички ефекат, па се користи у лечењу алкохолизма, а управо је по овој гљиви и добио име. Садрже га и друге гљиве из рода Coprinopsis. Латинско име рода (у старој номенклатури) Coprinus потиче од грчке речи kopros (стајско ђубриво), јер многе врсте расту на животињском измету. Име врсте atramentaria потиче од латинске речи atramentum (црна течност, мастило), што асоцира на боју зреле јединке. Остали народни називи који се јављају за ову врсту су калуђерка и јајаста ђубретарка (јајаста гнојиштарка).