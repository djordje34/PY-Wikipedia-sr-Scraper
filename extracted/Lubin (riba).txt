Lubin (lat. Dicentrarchus labrax) pripada porodici lubina (Moronidae). Uz obalu Jadrana dobio je tridesetak sličnih i različitih imena. Najrasprostranjeniji naziv je lubin, reč latinskog porekla koja vuče koren iz reči lupus, što znači vuk. Od češćih imena pojavljuju se agač, levrek, brancin, dut, luben, smudut, morski grgeč i dr. Lubin može da naraste do jednog metra dužine, i da dostigne težinu od 14 kg. Po svom izgledu lubin je tipičan grabežljivac. Čvrste je građe, robustan, ali istovremeno izdužene i elegantne linije tela. Pliva vrlo brzo. Glava mu je srednje veličine, s nesrazmerno velikim ustima, na kojima je donja usna blago isturena. Lubin nema velike zube, ali su brojni i veoma oštri. Na škržnom poklopcu ima nekoliko jakih bodlji. Telo lubina pokriveno je malim ljuskama, svetle je olovnosive boje što po stranama prelazi u sivosrebrnastu, a dole u srebrnsto belu. Iznad škržnog poklopca na telu ima crnkastu mrlju. Mladi, a ponekad i odrasli, su gore i po stranama crno istačkani. Prisutan je uzduž čitave jadranske obale i to na svakoj vrsti dna, u mutnom, slankastom i bistrom, slanom moru. Najčešće se pronalazi oko ušća reka i uvala gde se oseća prisustvo slatke vode iz podmorskih izvora. Obitava u blizini obale, pretežno na malim dubinama od 2 do 5 metara, iako može da ode i do 80 metara u dubinu. Zalazi i duboko u rečne tokove. Vrlo je grabežljiv, radoznao i proždrljiv. Hrani se svim i svačim i nije nimalo probirljiv. Po prirodi je mesožder i najrađe jede kozice, mlade ciple, jeguljice, gavune i olige. Ali ako dođe do nestašice uobičajene hrane, lubin će posegnuti i za algama. Isto tako je poznat kao vrlo lukava i oprezna riba. Živi u malim grupama ili pojedinačno. U vreme mrešćenja skuplja se u jata. Mresti se krajem jeseni i u prvoj polovini zime. Lovi se lakim mamcem, prutom s koturom, laganim parangalom, a veći primerci se ubijaju harpunom. Za meku (mamac) se koristi crv, crvić, kozica ili račić. Najpoznatija lovišta su izvan zapadne Istre, Novigradsko more, vode oko severnojadranskih ostrva (Silba, Olib i Pag), Šibenski zaliv s Prokljanom, okolina Splita te ušće Neretve. Meso mu je odličnog okusa i vrlo je traženo. Od njega se može dobiti dobra riblja čorba. Priprema se pečen ili kuvan u čorbi s drugim ribama. Osim u Jadranskom moru, naselja lubina nalaze se uz čitavu obalu Mediterana do istočnih obala Atlantika i sve do obala Severnog i Baltičkog mora. Posebno je čest uz obale Engleske i Irske. Danas se lubin uzgaja u ribogojilištima, a Cenmarovo ribouzgajalište kod Kalima je pionir svetskog ranga u uzgoju ove ribe. Preduzeće Cromaris u čijem je sklopu nekadašnji Cenmar, 2015. je jedan od u deset najvećih svetskih proizvođača brancina.