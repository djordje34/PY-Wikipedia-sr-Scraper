Морски коњић (Hippocampus) је род морских риба из породице Syngnathidae и назив који се користи за 46 врстa које му припадају. „Hippocampus” потиче од старогрчког hippókampos (ἱππόκαμπος), што је изведено од híppos (ἵππος) што значи „коњ“ и kámpos (κάμπος) што значи „морско чудовиште“ или „морска животиња“. Имајући главу и врат који подсећају на коња, морски коњићи такође имају сегментирани коштани оклоп, усправно држање и увијен реп који се може ухватити за влати траве. Заједно са морским иглама и змајевима (Phycodurus и Phyllopteryx) чине породицу Syngnathidae.