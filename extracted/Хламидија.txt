Хламидија је род патогених грам-негативних бактерија које су стриктни интраћелијски паразити. Постоје различите врсте у роду хламидија: Chlamydia psittaci, Chlamydia trachomatis, Chlamydia pneumoniae, али и оне које изазивају обољења само код животиња, тј. нису хумани патогени: Chlamydia suis и Chlamydia muridarum. Унутар врста, разликују се бројни серотипови. Дуго је било бројних непознаница у вези са овим патогенима, односно, сматрало се да се могу сврстати у вирусе и протозое. Касније је установљено да овај узрочник припада бактеријама. Ранија претпоставка да овај патоген припада вирусима највише је корелирала са једном од његових особина, а то је да је ово стриктни интраћелијски паразит, што је једна од главних карактеристика вирусних узрочника.