Мајмуни Старог света (Cercopithecidae), познати под именом репати мајмуни Старог света или усконоси мајмуни (или псолики мајмуни, како су их раније називали), припадају натпородици Cercopithecoidea и грани Catarrhini. Они су аутохтони у Африци и Азији, где данас насељавају низ станишта из тропских прашума и савана, шипражја, жбуња и планинских терена, а Европи су познати у фосилним траговима. Међутим, иако је евентуално унесена, популација једне врсте макака мајмуна опстаје на Гибралтарској стени (Европа) до данашњег дана. Мајмуни Старог света укључују многе од најпознатији врста нељудских примата, као што су павијани и макаки. Напомена: Одговарајућа терминологија и класификација јужнославенских језика преузети су са енглеског језичког подручја, у којем се разликују појмови ape (човеколики мајмун) и monkey (мајмун) по томе што први означава велике или безрепе мајмуне (чије је порекло у Старом свету), а други репате у свим деловима света. Међу њима се налазе и мајмуни Старог света и мајмуни Новог света.