Јавор маљавог цвета (Acer erianthum) име рода је латински назив за јавор, али истовремено је и придев: ācer, ācris, ācre који значи оштар, оштра, оштро вероватно због оштро зашиљених режњева листа већине јавора. Епитет врсте је сложеница од две грчке речи εριον (вуна) и ανϑοϛ (цвет) због маљавог тучка. Acer erianthum је први открио ирски хортикултуриста и синолог Хенри (Augustine Henry, 1857-1930) у Сичуану током 1880-их, а затим га је италијански мисионар Гиралди (Giuseppe Giraldi, 1848-1901) пронашао у покрајини Шенси 1897. Назив је дао немачки ботаничар Шверин (Fritz Kurt Alexander von Schwerin, 1847-1925) описавши врсту 1901. у Mitteilungen der Deutschen Dendrologischen Gesellschaft. Berlin 10: 59 на основу материјала који му је послао Хенри. Шверин је описао цвет „као мале беле четкице из којих вире само прашници“. Занимљиво је да је овај аутор први описао и жалосну оморику 1920. као форму Picea omorika f. pendula Schwer. мислећи да је има негде у Европи. У кинеском називу јавор маљавог цвета (毛花枫, мао хуа фенг) такође је особина цвета основа за назив.
Цваст.
Листови и недозрели плодови.