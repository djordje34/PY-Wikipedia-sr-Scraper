Склат (лат. Squatina squatina) врста је ајкуле из породице Squatinidae која је некада била широко распрострањена у приобалним водама североисточног Атлантског океана. Добро прилагођен за камуфлирање на морском дну, склат има спљоштен облик са повећаним грудним и карличним перајама, што му даје површну сличност са ражама. Ова врста се може препознати по њеном широком и жилавом телу, леђима без бодљи (код већих јединки) и по сивкастој или смеђој обојености дорзалног дела тела са бројним малим светлим и тамним шарама (које су живописније код јувенилних јединки). Достиже дужину до 2,4 метра. Као и остали чланови ове породице, Squatina squatina је ноћна грабљивица која лови из заседе тако што се закопа у седимент и чека да плен прође изнад ње, а лови углавном кошљорибе бентоса, али и праве раже и бескичмењаке. Као врста која показује аплаценталну вивипарију, женке сваке друге године на свет доносе 7 до 25 младих. Склат обично представља малу опасност по људе, мада ако је испровоцирана, лако може да уједе. Од средине 20. века, интензивни комерцијални риболов у ареалу распрострањења ове врсте смањио је њену популацију случајним уловом — сада је скоро или потпуно локално изумрла врста широм већег дела његовог северног ареала, а ситуација са преосталим фрагментираним потпопулацијама је све несигурнија због споре репродукције ове врсте. Као резултат тога, Међународна унија за заштиту природе оценила је ову врсту критично угроженом.