Odontaspis ferox је врста ајкуле из породице Odontaspididae, са расутим популацијама, али распрострањена широм света у тропским и топлим умереним водама. Обично настањују дубоководна каменита станишта, мада се повремено могу срести и у плиткој води, а познато је да се враћају на исто место из године у годину. Ова ретка врста често се меша са много чешћом ајкулом Carcharias taurus од које се може разликовати по првом дорзалном перају које је много веће од другог и која је постављено даље на телу. Расте до најмање 4,1 метар у дужину. Врло се мало зна о биологији и понашању ове ајкуле. Активни је предатор бентосних кошљориба, бескичмењака и хрскавичавих риба. Сматра се да је ова врста ововивипарна са оофагичним ембрионима, слично као и друге ајкуле. Упркос њеној позамашној величини и изгледу, ова је ајкула безазлена и до данас није забележено да се агресивно понашала према људима. Постоји забринутост да се број јединки смањује због људских активности на Средоземљу и другде, мада постојећи подаци нису довољни за потпуну процену стања очувања ове врсте.