Agapanthus на Викимедијиној остави.
Agapanthus је род монокотиледоних биљака из фамилије Agapanthaceae, који обухвата 6-10 врста јужноафричких вишегодишњих зељастих биљака. Ареал распрострањења рода је од Рта добре наде до планинских венаца јужно од реке Лимпопо, а распон надморских висина је 0-2000 m. Поједине врсте су зимзелене, а поједине су листопадне. Цветови су организовани у цимозне цвасти, плаве или беле боје. Плод је чаура, која пуца на три дела. Из семена је могућ развој биљака и у условима гајења, али се особине култивара губе. Agapanthus је у Европу дошао током седамнаестог века захваљујући холандској компанији „Verenigde Oost-Indische Compagnie“, која је од 1652. године имала колонију на Рту добре наде. Функција колоније је била првенствено трговина, али су са робом пристигли и бројни примерци капске флоре. Прва врста агапантуса донета у Европу и описана од стране ботаничара била је зимзелена врста A. africanus 1679. године. Отада је описано још неколико врста, а паралелно је у западној Европи узгојено више стотина хибрида и култивара. Назив рода потиче од грчких речи, и преведен на српски језик значио би цвет љубави.