Бела чиопа (лат. Tachymarptis melba; претходно позната као лат. Apus melba) врста је чиопе. Име рода је стгрч. takhus, "брз" и стгрч. marptis, "отимач". Специјски део имена melba нема познато објашњење. Бела чиопа гнезди се на планинама јужне Европе па све до Хималаја. Као и црна чиопа, она је птица селица и зимске месеце проводи у јужној Африци. Чиопе имају јако кратке ноге које користе за пузање уз вертикалне површине. Никада својевољно не седе на хоризонталној површини. Већину живота проводе у ваздуху, хранећи се инсектима које хватају својим кљуновима. Воду пију у лету. Бела чиопа може остати у ваздуху и по неколико месеци.