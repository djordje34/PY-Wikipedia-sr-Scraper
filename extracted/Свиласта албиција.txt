Свиласта албиција (Albizia julibrissin Durazz.) припада роду који је добио име по италијанском племићу Албицију (Fillipo degli Albizzi) који ју је интродуковао из Цариграда у Фиренцу око 1749. Име врсте је настало од искварене персијске речи ђулиабришам (گل ابریشم) свилени цвет (од ђул گل "цвет" + абришам ابریشم "свила"). У свету је позната под различитим именима као на пример персијско свилено дрво (Persian silk tree), ружичасти сирис (pink siris), ленкоранска акација (по граду Ленкорану у Азербејџану). Врсте рода Albizia некада су биле сврстане у род Mimosa и род Acacia па су некадашњи синоними за ову врсту и Acacia julibrissin (Durazz.) Willd. и Mimosa julibrissin Scop. Савремени персијски назив за албицију је шабкосб (شبخسب) што значи „ноћни спавач“ јер се листови ове биљке затварају током ноћи и по облачном времену. У Јапану уобичајена су имена немуноки, немуриноки и нененоки што значи „спавајуће дрво“, а један од старих синонима албиције био је Acacia nemu Willd. према делу јапанског назива. Руски назив је ака́ция шёлковая – дудова акација (шелкови́ца – дуд) због изгледа цветних пупољака који личе на дудињу.