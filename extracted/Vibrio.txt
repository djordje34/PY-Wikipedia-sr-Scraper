Vibrio je rod Gram-negativnih bakterija, koji je tipičan za slanu vodu, i čije vrste su uzročnici brojnih trovanja hranom,. Oblik bakterijske ćelije je zakrivljeno-štapićast do polumesečast. Pripadnici roda su fakultativno anaerobni organizmi, što znači da mogu obavljati proces ćelijskog disanja i u odsustvu kiseonika. U njihovom životnom ciklusu ne dolazi do formiranja spora. Na jednom kraju ćelije se nalazi razvijen bič, što implicira ćelijsku polarizovanost, i koji je zaslužan za pokretljivost ovih bakterija. Rod je 1854. godine uveo i imenovao italijanski anatom Filipo Pačini (Filippo Pacini) tokom svog istraživanja kolere, bolesti koju izaziva vrsta Vibrio cholerae.