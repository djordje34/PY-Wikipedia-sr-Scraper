Китови зубани (Odontoceti) су парворед китова који укључује делфине, плискавице, уљешуре и све друге китове који имају зубе. Описане су 73 врсте китова зубана. Они су једна од две још живе групе китова, а друга су китови усани (Mysticeti), који имају усни филтрациони систем уместо зуба. Верује се да су се две групе раздвојиле пре око 34 милиона година. Китови зубани се крећу у величини од 1,4 м и 54 кг код калифорнијске морске свиње до 20 m (66 ft) и 55 т код уљешуре. Неколико врста одонтоцета показује полни диморфизам по томе што постоје разлике у величини или друге морфолошке разлике између женки и мужјака. Имају аеродинамична тела и два екстремитета који су модификовани у пераја. Неки могу да пливају брзином до 20 чворова. Одонтоцете имају конусне зубе дизајниране за хватање рибе или лигњи. Имају добро развијен слух, који је добро прилагођен и за ваздух и за воду, толико да неки могу преживети чак и ако су слепи. Неке су врсте добро прилагођене за роњење до великих дубина. Скоро сви имају слој масти или сала испод коже да би се загрејали у хладној води, осим речних делфина. Китови зубани укључују неке од најраспрострањенијих врста сисара, али неки су, као на пример калифорнијска морска свиња, ограничени на одређена подручја. Одонтоцете се претежно хране рибом и лигњама, али се неколико њих, попут китова убица, хране сисарима, као што су перајари. Мужјаци се обично паре с више женки сваке године, али женке се паре само сваке две до три године, што их чини полигинима. Младунци се обично рађају у пролеће и лето, а женке сносе одговорност за одгој, али друштвене врсте се ослањају на породичну групу која ће се бринути о младунцима. Многе врсте, углавном делфини, врло су друштвене, а нека јата достижу и до хиљаду јединки. У прошлости ловљени, јер су делови тела неких врста коришћени као сировина за израду одређених производа, китови су сада заштићени међународним правом. Неким се врстама приписује висок ниво интелигенције. На састанку Америчког удружења за унапређење науке 2012. године, поновљена је подршка за закон о китовима који је навео китове као нељудске особе. Осим китолова и лова делфина мрежама, они се такође суочавају са пријетњама због случајног улова и загађења мора. Међународна Унија за Заштиту Природе, на пример, сматра да је кинески речни делфин (Lipotes vexillifer) функционално изумро, а последњи пут је виђен 2004. године, због великог загађења реке Јангце. Китови се повремено приказују у литератури и на филму, као велика бела уљешура у роману Моби Дик Хермана Мелвила. Мали одонтоцети, углавном делфини, држе се у заточеништву и обучавају за извођење трикова. Гледање китова постало је облик туризма широм света.