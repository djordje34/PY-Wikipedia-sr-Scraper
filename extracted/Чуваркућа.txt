Чуваркућа (лат. Sempervivum tectorum) је вишегодишња зељаста биљка из истоименог рода (Sempervivum). Назив потиче од речи semper vivеre-стално жива, и речи tectorum-кров.
Висока је од 10 до 30 cm, листови су розетасти, црепасти и при врху црвени. На врху стабљике су звездасти цветови црвене боје, код неких подврста и црвено-љубичасте или жуте. Чуваркућа расте на стенама, зидовима, крововима и лако се одржава. Постоји веровање да чува од грома, болести и вештица. Чуваркућа садржи танин, слуз, смолу, калцијум малат, масно уље, мрављу и јабучку киселину. Народна имена чуваркуће су још и пазикућа, ваздажива, дивље смиље, жедњак.