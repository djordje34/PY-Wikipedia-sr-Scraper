Лековита анђелика, или анђелица (лат. Angelica archangelica), двогодишња је биљка из породице Apiaceae. Анђелика је врло крупна, снажна и лепа, до 2 m висока зељаста биљка. Ризом је меснат, крупан, кратак и густо обрастао дугачким корењем. Стабло је право, шупље, на основи као рука дебело и црвенкасто, обло, при врху разгранато. Листови су трипут перасто усечени, врло крупни (доњи 60—80 см) и на основи мехурасто обухватају стабљику. Штитасте цвасти се налазе на врху стабљике и огранака, врло су крупне и имају много цветова зеленкасте или жућкасте боје. Плод је јајолик, пљоснат и крилат, до 7 mm дугачак и до 5 mm широк, жућкастобеличасте боје. Цвета током јула и августа. Ангелика расте по мочварним местима. Ретко се налази дивља биљка.