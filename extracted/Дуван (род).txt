Дуван или духан (лат. Nicotiana) је назив рода углавном зељастих биљака из фамилије Solanaceae, као и најпознатије врсте овог рода — Nicotiana tabacum (обични дуван), која се сади по читавом свету ради сакупљања листова. Листови се најчешће користе за пушење. Име роду је дато по презимену Жана Никоа (франц. Jean Nicot), француског посланика у Лисабону, који је 1560/61. послао дуван у Француску ради коришћења у медицини. Ареал рода обухвата Северну и Јужну Америку, јужнопацифичка острва, као и делове Аустралије и Африке. У роду постоји око 60 врста. Највећи значај имају узгајане врсте обични дуван (N. taabcum), крџа (N. rustica) и дуваника (N. alata).