Патка крџа или кржља, кржљура (лат. Anas crecca) врста је патке која се гнезди у умереној зони Евроазије и мигрира на југ за време зимских месеци. Ово је најмања врста патке у Европи, а то је и разлог због кога ова птица носи име крџа на српском (од придева закржљала — недовољно развијена). То је јако грегарна врста и може формирати велика јата ван сезоне гнежђења. Најчешће се среће на обраслим влажним или воденим стаништима где се храни семеном биљака и воденим бескичмењацима. Северноамеричка крџа (лат. Anas carolinensis) раније се сматрала (по неким ауторима још увек спада) подврстом крџе (лат. Anas crecca).