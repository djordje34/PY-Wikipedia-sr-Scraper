Јужни свињоноги бандикут (Chaeropus ecaudatus) је изумрла врста сисара торбара из реда Peramelemorphia, која је насељавала сушне и полусушне равнице Аустралије. По изгледу је подсећала на северног свињоногог бандикута (C. yirratji), од ког се разликовала по мањем броју рупа у непчаној кости и краћим стопалима. Још једна разлика је другачија дентиција у односу на C. yirratji, што наводи на закључак да су ове две врсте имале различиту исхрану. Раније је сматрано да су ове две врсте конспецифичне, све до 2019. када је објављена студија у којој је утврђено да су заправо две посебне врсте.