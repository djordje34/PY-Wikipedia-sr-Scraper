Лиснати морски коњић или лиснати морски змај, морски лиснати коњић, Глуертов морски коњић (Phycodurus eques) је морска риба из породице морских коњића и морских шила (Singnathidae). Једини је члан рода Phycodurus. Насељава jужну обалу Аустралије и морски је амблем државе Јужне Аустралије. Налази се у центру пажње локалних бораца за очување живог света мора. Лиснати морски коњић је овако назван због свог изгледа. Целом дужином његовог тела налази се велики број избочина, које подсећају на дуго лишће. Ове избочине не служе за погон, већ за маскирање. Креће се помоћу прсног (пекторалног) пераја на гребену врата и леђног пераја, које се налази ближе крају репа. Она (пераја) су скоро провидна и тешко видљива, тако да личе на плутајуће алге.