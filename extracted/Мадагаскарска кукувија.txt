Мадагаскарска кукувија (лат. Tyto soumagnei) врста је сове из породице кукувија. Веома је ретка. Живи само на Мадагаскару, по коме је и добила име, а била је скроз непозната од њеног открића 1876. године, па све до поновног открића истраживача из светске фондације за природу 1993. године. Тренутно се на IUCN листи налази на списку рањивих таксона због уништавања њеног станишта, али су скорашње студије утврдиле да она можда има и већи ареал него што се мислило, мада су за то потребна даља истраживања. Вероватно је код утврђивања ареала дошло до превида због њене сличности са кукувијом. По изгледу, мадагаскарска кукувија подсећа на космополитски распрострањену кукувију, мада је од ње мања (27-30 центиметара) и има јарко наранџасто обојено перје са малим црним тачкама. Живи у влажним зимзеленим и сувим листопадним шумама на истоку острва. Храни се малим сисарима који живе на острву, а то су пре свега сисари из породице Tenrecidae и глодари из рода Eliurus. Гнезди се у шупљинама дрвећа и дуж литица са густом вегетацијом.