Pseudomugil signifer је врста рибе из потпородице Pseudomugilinae која настањује подручје источне Аустралије. Аустријски природњак Рудолф Кнер описао је ову врсту 1866. године. Врста се састоји од две подврсте које су у прошлости сматране засебним врстама, а постоји могућност да се поново одвоје након што се спроведу опсежне студије. Ово је уобичајена риба која живи у рекама и ушћима уз источну обалу од Кејп Јорка на северу Квинсленда до јужног Новог Јужног Велса, а Бурдекин Геп у централном делу северног Квинсленда дели ареале распрострањења ове две подврсте. Ова мала сребрнаста риба је дуга свега 3—3,5 центиметра и препознатљива је по плавом прстену око очију и два леђна пераја. Јединке ове врсте формирају лабаве групе од неколико десетина до неколико хиљада јединки. Једе водене инсекте као и инсекте који слете на површину воде, а ослања се на чуло вида приликом лова. Pseudomugil signifer се лако прилагођава заточеништву.