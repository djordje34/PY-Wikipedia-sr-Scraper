Коза (лат. Capra) је назив рода папкара из породице шупљорожаца (Bovidae), односно потпородице коза и оваца (Caprinae). Врсте овог рода насељавају јужне делове Палеарктика. Домаћа коза изгледа потиче са Блиског и Средњег истока и северне Африке очигледно је да је животиња сушних предела и шикара. Остале козе су све брдске. Дивље козе су животиње планинских станишта. Врло су окретне и издржљиве, способне су да се пењу на голе стене и да опстану на оскудној вегетацији. Могу се разликовати од рода Ovis, који обухвата овце, по присуству мирисних жлезда близу папака, у препонама и пред очима, и одсуство других жлезда лица, и присуству браде код мужјака, и бездлаких жуљева на коленима предњих ногу. Коза Стеновитих планина је у засебном роду, Oreamnos. Данашње генетске и фенотипске разлике између врста Capra су у великој мери повезане са (1) дисконтинуитетом и отежаном миграцијом између популација Capra током глацијалних периода, и (2) недовољним временом у постглацијском периоду за сада суседне популације Capra да превазиђу механизме понашања ометане хибридизације у дивљини како би се избрисале ове разлике.