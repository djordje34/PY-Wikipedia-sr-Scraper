Adenovirusi su virusi iz porodice Adenoviridae. To su DNK virusi srednje veličine, sa linearnom dvolančanom DNK i pripadaju I grupi virusa. Sazrevanje i oblikovanje se odvija u jedru ćelije domaćina. Između 4 i 5% svih respiratornih bolesti je uzrokovano ovim virusima. Tip 3 uzrokuje akutnu faringokonjunktivalnu groznicu kod veće dece i odraslih. Akutna respiratorna bolest je najčešće uzrokovana tipovima 4 i 7. Osim ovih infekcija adenovirusi mogu uzrokovati virusnu upalu pluća, folikularnu upalu konjunktive oka i epidemijsku upalu rožnjače i konjunktive oka.