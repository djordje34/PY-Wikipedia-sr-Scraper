Прстенаста фока (Pusa hispida или Phoca hispida), позната и као netsik или nattiq на језику Инуита, је безуха фока која живи у арктичким и субарктичким пределима. То је релативно мала фока, ретко дужа од 1.5 м, са карактеристичним тамним мрљама окруженим светло-сивим прстеновима на крзну, по чему су добиле име. То је најбројнија и најраспрострањенија ледена фока у Северној хемисфери: живи у Северном леденом океану, Беринговом и Охотском мору, све до северне обале Јапана у Пацифику, и у северном Атлантику од обале Гренланда и Скандинавије до Њуфаундленда на југу, и укључује две слатководне подврсте у северној Европи. Прстенасте фоке су главни плен белих медведа и китова убица, и одавно су састојак у исхрани домородаца на Арктику.