Репати амарант (Amaranthus caudatus L.) је једногодишња украсна биљка. Научни назив рода Αμάρανθος - цвет који не вене био је назив код старих Грка за петлову кресту (Celosia cristata) која је била симбол бесмртности и посвећена Артемиди ефеској. Веровало се да има исцелитељске моћи и коришћена је за украшавање приказа божанстава и гробница. Записано је да се помоћу цветова може срести душа, да трансформишу бол и патњу, као и да се помоћу ње може вратити из несвесног. Име врсте потиче од латинске речи cauda = реп caudatus = репат - због изгледа цвасти. Српски називи су и перјаница, репи, турчин, чрљена лобода – јер личи на лободу (Chenopodium). Енглески назив love-lies-bleeding амарант је добио због плитког корена што изазива честа изваљивања ове биљке па су у доба романтизма црвене цвасти расуте по земљи личиле на крварећу палу љубав (што име буквално значи). Цвасти које личе на реп, поред латиског назива, кумовале су и називима на многим савременим језицима (енг. foxtail amaranth; фра. аmarante queue de renard, amarante caudée; нем. Garten fuchsschwanz; рус. кошачий хвост...