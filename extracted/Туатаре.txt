Туатаре (лат. Sphenodon) су род рептила из породице Sphenodontidae и реда Rhynchocephalia. Туатаре су ендем Новог Зеланда. Име туатара потиче из маорског језика и значи „бодље на леђима”. Туатаре су једини живи род из реда Rhynchocephalia, који је био широко распрострањен пре око 200 милиона година. Најближи заједнички предак кога ред Rhynchocephalia дели са неком другом групом животиња је онај кога дели са редом Squamata (гуштери и змије).