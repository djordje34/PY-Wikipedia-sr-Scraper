Уљешура (лат. Physeter catadon) је највећи од китова зубана и највећи од зубаних предатора. Једини је живи члан из рода Physeter и један од три постојеће врсте у породици китова уљешура, заједно са пигмејском уљешуром и патуљастом уљешуром из рода Kogia. Уљешура је пелагијски сисар, са распрострањеношћу широм свијета. Мигрира сезонски због храњења и дојења. Женке и млади мужјаци живе заједно у групама, док остали мужјаци живе самостално осим у сезони парења. Женке сарађују како би заштитиле и дојиле младунчад. Женке рађају од сваке четврте до сваке 20 године и брину о младима више од деценије. Одрасла уљешура има мало природних предатора, мада младунци и слабије одрасле јединке бивају понекад убијене од стране групе орки. Одрасли мужјак је просјечне величине од 16 метара, али неке јединке могу да достигну 20,7 m, док глава представља до једне трећине укупне дужине. Са просјечном дубином роњења од 2.250 m, трећа су врста сисара који највише зарањају, иза јужног морског слона и Кивјеовог кита. Уљешура користи ехолоцирање и вокализацију до 230 децибела испод воде. Има најтежи мозак на Земљи, више од пет пута тежи од мозга људи. Просјечно живи 70 година или више. Спермацети (уље сперме), по којем је кит и добио име, било је примарна мета индустрије китолова, тражено је због коришћења у лубрикантима, свијећама и лампама на уље. Амбра, воштани производ, некада присутан у његовом дигестивном систему, високо је тражен као средство за парфеме, између осталог. Сакупљачи на плажама траже амбру у олупинама. Уљешура је била главна индустрија у 19. вијеку, а нашла се и ј роману Моби Дик. Врста је проглашена рањивом од стране Међународне уније за заштиту природе