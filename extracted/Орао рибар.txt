Орао рибар (лат. Pandion haliaetus), такође познат и под називима који потичу из енглеског језика морски јастреб, речни јастреб, оспри (osprey) и јастреб рибар, је дневна птица грабљивица која се храни рибом. Спада у веће птице грабљивице – дугачка је више од 60 cm, а распон крила је до 180 cm. Леђа и горња површина крила су углавном браон боје, док су груди и глава углавном сивксати. Орао рибар настањује широк спектар станишта, и гнезди се на било којој локацији која се налази у близини веће водене површине која ће му обезбедити храну. Настањује све континенте Земље сем Антарктика, мада се у Јужној Америци среће само као птица селица и тамо се не гнезди. Како му само име каже, орао рибар храни се скоро искључиво рибом. Поседује специјализоване физичке особине и јединствену тактику при хватању рибе. Због ових јединствених одлика, створен је посебан таксономски род – Pandion, и породица – Pandionidae. Обично се у ову породицу убрајају четири подврсте, од којих је једна недавно званично добила статус врсте. Иако се орао рибар увек гнезди у близини веће водене површине, не сврстава се у морске орлове.