Датула или урмина палма (лат. Phoenix dactylifera) је биљка из породице палми (Arecaceae), једина у овом роду која се узгаја због плодова (урме). Име рода је древна реч, коју помиње још Теофраст, а указује на то да су старе Грке са овим биљкама упознали Феничани. Сама врста име је добила по својим јестивим плодовима, датулама (dáktulos = прст, због издуженог облика плода). Иако њено тачно место порекла није познато због дугог узгајања, оне вероватно потичу из регије Плодног полумесеца који се протеже између Египта и Месопотамије. Датула се широко узгаја широм Северне Африке, Блиског истока, Афричког рога и Јужне Азије, и натурализована је у многим тропским и суптропским регионима широм света. P. dactylifera је типска врста рода Phoenix која садржи 12–19 врста дивљих палми датула и главни је извор комерцијалне производње. Дрвеће датула обично достиже висину од око 21—23 m (69—75 ft), расте појединачно или ствара груду са неколико стабљика из једног коренског система. Плодови датула (урме) су овално-цилиндричне, дуге од 3 до 7 cm и пречника око 2,5 cm, у распону од светло црвене до светло жуте боје, у зависности од сорте. Са око 61-68% шећера по маси кад се осуше, урме су врло слатко воће. Урме су хиљадама година основна храна Блиског истока и долине Инда. Постоје археолошки докази о узгоју датула у Арабији од 6. миленијума пре нове ере. Укупна годишња светска производња урми износи 8,5 милиона метричких тона, а земље Блиског истока и Северне Африке су највећи произвођачи. Године 2019. знања, вештине, традиција и пракса повезани са датулом уврштени су на Унескову листу нематеријалног културног наслеђа човечанства, као културно наслеђе народа земаља Арапског света.