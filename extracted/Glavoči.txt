Glavoči ili glamci (lat. Gobiidae) je porodica riba iz reda grgečki (lat. Perciformes) tj. nadreda tvrdoperki (lat. Acanthopterygii) koja obuhvata više od 2.000 vrsta. Ova porodica je jedna od najbrojnijih ribljih porodica, svrstanih u 250 rodova. Porodica se dalje deli na pet podporodica, a to su: Oxudercinae, Amblyopinae, Sicydiinae, Gobionellinae i Gobiinae. Većina glavoča je relativno mala, manja od 10 cm, a pojedine vrste rodova Trimmaton i Pandaka jedva dosegnu i 1 cm dužine. Postoje i veći glavoči, koji su u poređenju sa navedenima divovi, kao što su pripadnici rodova Gobioides i Periophthalmodon koji narastu i preko 30 cm dužine. Najveći od svih glavoča je Gobioides broussenetii koji naraste i do 50 cm dužine. Generalno govoreći, glavoči ne predstavljaju značajnu stavku u ljudskoj prehrani, ali imaju znatnu ulogu u prehrani drugih vrsta (raža, bakalar, lubin,...). Takođe, glavoči kao pridneni predatori imaju važnu ulogu u čišćenju dna od raznih ostataka. Pojedine vrste se uzgajaju i kao ribice za morske akvarijume.