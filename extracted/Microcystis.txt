Колонија Microcystis sp. Microcystis (микроцистис; од грчког: mikros што значи мали и kystis што значи мехур) је род углавном слатководних модрозелених бактерија (алги). Припада реду Chroococcales (хроококалес). Врсте овога рода су прокариотски колонијални организми. Колоније су по облику лоптасте, елипсоидне или без одређеног облика. Око колонија се налази добро развијен слузни омотач. Мање колоније су микроскопских димензија, док веће могу бити видљиве голим оком. У колонији се може налазити од неколико ћелија па до неколико стотина. Ћелије у колонијама су ситне, сферног облика или мало издужене. Алге из овога рода се могу наћи у слаткој води као што су нпр. реке и језера, али и у водама ниског салинитета. Могу да садрже гасне вакуоле за које се претпоставља да служе за лакше одржавање у планктону. Размножавају се деобом ћелије.