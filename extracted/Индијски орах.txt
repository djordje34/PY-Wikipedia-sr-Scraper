Индијски орах (лат. Anacardium occidentale) пореклом је из Јужне Америке, тачније из приморских области североисточног Бразила. Индијски орах су у Индију пренели Португалци, док је данас Индија његов највећи произвођач. Семе индијског ораха има облик бубрега величине до 3 cm, а расте на воћу познатом као индијска или кешу јабука.
Сваки плод има по једно семе закачено на свом доњем делу. Плод кешу јабуке је крушкастог обилка и дугачак је од 7 до 15cm. Плодови могу бити обложени жутом или црвенкастом љуском (у зависности од сорте) испод које се налази воћна пулпа од које се прави сок који је богат витамином C. Плодови кешу јабуке имају пет пута више витамина C него поморанџа. Богат је витаминима C и K, фолном киселином, магнезијумом, калцијумом, цинком, селеном, фосфором, бакром, антиоксидансима и мононезасићеним мастима.