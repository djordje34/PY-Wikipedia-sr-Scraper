Annonaceae су фамилија скривеносеменица из реда Magnoliales, која броји око 2500 врста биљака, чиме је најбројнија у реду. Представници ове фамилије су лијане, дрвеће и жбунови, од којих највећи број расте у тропским крајевима Земље. Листови су прости, наизменично распоређени у два низа дуж стабла, без залистака. Цветови су радијално симетрични и најчешће косексуални (хермародитни). Код већине врста 3 чашична листића су срасла при основи. У цвету постоји 6 жутих до смеђих круничних листића, много спирално распоређених прашника, као и велики број тучкова са много семених заметака унутар плодника. Плод је бобица. Поједине врсте ове фамилије, попут Annona cherimola, A. muricata, A. squamosa, и Rollinia mucosa, Asimina spp., се узгајају широм тропских и суптропских предела због јестивих плодова.
У последње време, фамилија постаје веома важна у фармацеутским истраживањима, јер је неколико хемијских супстанци из листова и коре представника Annonaceae показало антифунгално, бактериостатско, и посебно цитостатско дејство.