Poroderma africanum је врста ајкуле и део породице Scyliorhinidae, ендемичне за приобалне воде Јужне Африке. Ова ајкула је честа врста која живи на морском дну и може се наћи од интертидалне зоне до дубина од око 100 метара, посебно изнад морског дна прекривеног каменитим гребенима и алгама. Са низом дебелих, паралелних, тамних пруга које се протежу дуж њеног снажног тела, ова ајкула се може готово непогрешиво идентификовати и тешко се може помешати са другим врстама. Додатно је карактеришу кратка глава и њушка са паром витких бркова који не допиру до уста, као и два леђна пераја која су постављена далеко на телу. Може нарасти до дужине од 1,1 метра. Ова ајкула је пре свега ноћна животиња, па тако већи део дана проводи непомична и скривена у пећинама, пукотинама или међу вегетацијом. Често формира групе, нарочито током лета. Ова врста је опортунистички предатор који се храни великим бројем риба и бескичмењака; посебно преферира главоношце и често посећује области у којима живи и размножава се врста лигње Loligo reynaudii. Када је угрожена, увија се у круг тако да јој реп покрије главу. Размножава се овипаријом, односно женке излежу правоугаона, тамносмеђа јаја на сваких годину дана. Ова мала и безопасна ајкула добро се прилагођава заробљеништву и често се може видети у јавним акваријумима. Често је риболовци улове случајно приликом комерцијалног и рекреативног риболова на друге врсте. У тим приликама бројне ајкуле ове врсте бивају убијене јер их рибари сматрају штеточинама. Иако не постоје подаци који указују да је бројност популације ове ајкуле у опадању, Међународна унија за очување природе (ИУЦН) сврстала је ову ајкулу у групу скоро угрожених врста због повећања обима лова на ајкуле у подручјима ограниченог ареала распрострањења ове врсте.