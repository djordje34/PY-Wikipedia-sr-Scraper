Атлантска туна плавоперка (лат. Thunnus thynnus) врста је туне из породице скушовки. Позната је и као северноплава туна (углавном када се посматра заједно са пацифичком туном плавоперком као две подврсте), џиновска туна [за јединке веће од 150 килограма], а раније и само као туна. Атлантске туне плавоперке настањују подручја западног и источног Атлантског океана, као и области Средоземног мора. У Црном мору су изумрла врста. Атлантска туна је блиско сродна са преостале две врте туна из њеног рода - са пацифичном и јужном туном плавоперком. Атлантска туна плавоперка може да тежи и до 680 килограма и заједно са црним марлином, плавим марлином и сабљарком представља највеће врсте из породице гргечки. Кроз историју, атлантска туна плавоперка била је веома цењена као храна. Поред њене комерцијалне вредности као храна, велика величина, брзина и моћ коју испољава као велики предатор, привлачили су и дивљење рибара, писаца и научника. Атлантска туна је основа једног од најуноснијих комерцијалних рибарстава на свету. Средње велике и велике јединке високко су вредноване на јапанском тржишту сирове рибе, где су све врсте туна из ове група високо цењене за суши и сашими. Овај комерцијални значај довео је до озбиљног прекомерног риболова. Међународна комисија за очување атлантске туне потврдила је у октобру 2009. године да су залихе туна плавоперки драматично опале у последњих 40 година, за 72% у источном Атлантику и за 82% у западном Атлантику. Дана 16. октобра 2009. године, Монако је званично предложио да се ова туна уврсти на списак угрожених врста у анексу I Конвенције о међународном промету угрожених врста дивље флоре и фауне што би забранило интернационалну трговину овом рибом. Почетком 2010. године европски званичници, на челу са француским министром екологије, појачали су притисак да се на међународном нивоу забрани комерцијални риболов туне плавоперке. Земље чланице Европске уније, које су колективно одговорне за већину прекомерног лова на туну плавоперку, касније су се суздржале од гласања у предлогу УН-а за заштиту ове врсте од међународне трговине. Већина ових туна су комерцијално заробљене и држе их професионални рибари у разним мрежама и харпуна. Рекреативно, туне плавоперке су једна од најважнијих врста риба коју спортски риболовци траже још од 1930-их, посебно у Сједињеним Државама, али и у Канади, Шпанији, Француској и Италији.