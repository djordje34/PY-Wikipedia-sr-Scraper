Баобаб (лат. Adansonia), је дрво које потиче са Мадагаскара, из Африке и са Блиског истока. Ово дрвеће је такође уведено у друге регионе као што је Азија. Постоји осам врста баобаба од којих је шест са Мадагаскара. Интересантан је по томе што прави резерве воде унутар стабла. Неки ботаничари тврде да је старост коју може доживети баобаб, неколико хиљада година. Национални је симбол Мадагаскара. Они су смештени у породицу Malvaceae, потпородицу Bombacoideae. Генеричко име одаје почаст Мишелу Адансону, француском природњаку и истраживачу који је први описао Adansonia digitata. Баобаб је познат и као „наопако дрво“, име које потиче из неколико митова. Баобаи су међу најдуговечнијим васкуларним биљкама и имају велике цветове који су репродуктивни највише 15 сати. Цветови се отварају око сумрака; отварају се тако брзо да се покрет може открити голим оком и вену до следећег јутра.ц Плодови су велики, овални до округли, налик бобицама и садрже семе у облику бубрега у сувом, кашастом матриксу. Почетком 21. века, баобаби у јужној Африци почели су брзо да умиру због узрока који тек треба да се утврди. Научници верују да је мало вероватно да су болести или штеточине успеле да тако брзо усмрте многа стабла, а неки су спекулисали да је одумирање резултат дехидрације.