плод и семе зрнеша - MHNT Peganum harmala, који се још назива и зрнеш, дивљи седеф, дивља рута, (између осталих сличних имена), је биљка из породице Nitrariaceae. Народни назив, зрнеш, је због семена која су вековима коришћена у обредима многих народа. У народној медицини и ритуалима у земљама блиског истока користи се толико дуго, да неки историчари сматрају да је управо ова биљка древна "сома" (магична биљка или напитак који се помиње у различитим древним индо-иранским текстовима, али чији идентитет је изгубљен за историју). То је вишегодишња биљка која може да нарасте до око 0,8 м висине, али обично је око 0,3 м висока. Коренови биљке могу достићи дубину до 6,1 м, ако је земљиште, где она расте веома суво. Цвета од јуна до августа, на Северној хемисфери. Цветови су бели, око 2,5–3.8 цм у пречнику. Плодови су округле чауре величине око 1–1.5 цм у пречнику, са три коморе и више од 50 семена. Peganum harmala, је пореклом из Азије. Самоникло расте на Блиском истоку и у делу јужне Азије, углавном у Индији и Пакистану. У Сједињеним Америчким Државама се гаји од 1928. године у Новом Мексику са циљем да се започне производња боје "иранска (турка) црвена" из његовог семена. Од тада је подивљала у Аризони, Калифорнији, Монтани, Невади, Орегону, Тексасу и Вашингтону. "Зато што је тако отпоран на сушу, зрнеш може потиснути домаће врсте жбунастих и зељастих врста које расту у сланим пустињама на западној обали САД"