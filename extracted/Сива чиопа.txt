Сива чиопа (лат. Apus pallidus) мала је птица, наизглед јако слична сеоској или градској ласти. Међутим, чиопа није сродна са птицама из реда певачица и припада засебном реду, Apodiformes. Сличност са ластама је због конвергнетне еволуције и сличних еколошких ниша. Чиопа има јако кратке ноге којима се једино може кретати по вертикалној подлози. Име рода Apus је латинско име за чиопу, мада је у античко време сматрана врстом ласте без ногу (од стгрч. α, а, "без" и стгрч. πούς, поус, "стопало") и pallidus на латинском значи "светлије боје". Никада својевољно не седи на хоризонталној површини, а већину живота проводи у ваздуху, хранећи се инсектима које хвата својим кљуном. Воду пије у лету.