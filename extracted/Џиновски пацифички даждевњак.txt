Џиновски пацифички даждевњак (лат. Dicamptodontidae) је мала фамилија репатих водоземаца која садржи само један живући род Dicamptodon (Гуд, 1989) са четири описане врсте. Познати су још и под називом пацифички џиновски даждевњаци јер су пронађени на западној обали Пацифика у Северној Америци. Представници ове фамилије су веома слични врстама фамилије Ambystomatidae, само што су већи (достижу дужину од 30 цм). Оплођење је унутрашње после чега женке сносе јаја и воде бригу о њима. Педоморфоза је факултативна тако да неке јединке метаморфозирају у потпуности, док друге остају ларве целог живота. Тако једна врста, Dicamptodon copei, не метаморфозира, задржава шкрге и водено станише током читавог живота. Ларве имају кратке спољашње шкрге и 4 пара шкржних прореза. Одрасле форме су терестичне и дишу на плућа. Робусне су грађе тела и удова и широке главе. Дорзална површина тела ишарана је смеђом и црном бојом. Диплоидан број хромозома је 28. Настањују четинарске шуме, тако што ларве живе испод стена у изворима и потоцима, а одрасле јединке испод камења и коре на шумском тлу. Адулти су активни ноћу и то посебно после јаких киша.