Манте (лат. Manta) представљају подрод великих ража из рода Mobula (претходно су биле сврстане у засебан род Manta). Већа врста, M. birostris, досеже 7 метара у ширину, док мања, M. alfredi, досеже 5,5 метара. Обе врсте имају троугласта пекторална пераја, цефалична пераја у облику рога и велика уста усмерена према напред. Сврставају се у ред Myliobatiformes и породицу Myliobatidae. Манте живе у топлим умереним, суптропским и тропским водама. Обе врсте су пелагијалне; M. birostris мигрира преко отворених океана, појединачно или у групама, док је M. alfredi склона боравку у приобалним водама. Оне се хране филтрирањем и једу велике количине зоопланктона које сакупљају пливајући отворених устију. Међутим, истраживање сугерише да највећи део њихове исхране (73%) заправо долази из мезоплегијалних извора. Гестација траје преко годину дана, а манте рађају живе младе. Манте могу посећивати станице за чишћење ради уклањања паразита. Као и китови, и ове животиње израњају на површину из непознатих разлога. Међународна унија за заштиту природе убраја ове две врсте у рањиве. Антропогене претње укључују загађење, запетљавање у рибарске мреже и директан лов због њихових шкрга које се користе у кинеској медицини. Њихова брзина репродукције погоршава ове претње. У међународним водама су заштићене Конвенцијом о миграторним врстама дивљих животиња, али су рањивије ближе обали. Подручја где се окупљају манте популарна су међу туристима. Само је неколико јавних акваријума довољно велико да их може сместити.