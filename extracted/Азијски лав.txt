Азијски лав (лат. Panthera leo persica) је подврста лава, врсте сисара из реда звери (Carnivora) и породице мачака (Felidae). Азијски лав је једна од пет великих мачака које насељавају Индију, остале су бенгалски тигар, индијски леопард, снежни леопард и облачни леопард. Азијски лавови некада су насељавали простор од Медитерана до североисточних делова Индијског потконтинента, али због интезивног лова, загађења воде, и нестајања природног плена драстично је смањено њихово станиште. Историјски гледано, азијски лавови су класификовани у три подврсте - бенгалске, арапске и персијске лавове. Азијски лавови су мањи и лакши од својих афричких рођака, али су подједнако агресивани. Разликују се и по величини гриве која је код азијских лавова мања.