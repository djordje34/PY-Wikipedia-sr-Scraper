Домаћа свиња (лат. Sus scrofa domesticus, или Sus domesticus), или само свиња, је доместификована подврста дивље свиње (Sus scrofa; понекад се сматра засебном врстом). Узгаја се као домаћа животиња ради меса (свињетина), масти, месних прерађевина (чварци, кавурма, крвавица, сланина,...) и коже. Длака свиње се користи за прављење четака. На основу фармске производње, племените расе свиња су разврстане у следеће категорије: прасад - мушка и женска младунчад до телесне масе од 25 кг. Преко 25 кг па до 120 кг (кланична тежина) су товљеници. За потребе това мушка грла се кастрирају а женска не. Уколико су грла остављена за приплод, женке се називају назимице (које се још нису прасиле) и крмаче (женска грла након првог прашења). Мушке јединке у приплоду се називају нерастови. У Војводини се уместо речи „свиња” често користи синоним „брав”. Изучавање гајења племенитих раса свиња назива се свињарство.