Ариш (лат. Larix) је једна врста четинарског дрвећа, род дрвета из породице Pinaceae. У овом роду постоји 10—14 врста биљака од којих се у Европи и северној Азији налази око седам. Фосилна историја рода је веома богата и казује да су ариши били веома распрострањени током читавог терцијара. Најстарији фосилни налаз рода је врста Larix altoborealis LePage & Basinger}-, честа од средине еоцена. Најпознатији представник овог рода је европски ариш (Larix europaea). Ариши се јављају у хладном и умереном појасу северне полулопте. Најраспрострањеније су у Русији (тајге) и Канади. Ариши су интересантни јер су, иако четинари, листопадне биљке.