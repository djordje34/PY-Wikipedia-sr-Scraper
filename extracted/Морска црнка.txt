Морска црнка (лат. Aythya marila) средње је величине врста патке из потпородице ронилица, а већа од сродне северноамеричке морске црнке (Aythya affinis). Летње месеце проводи на гнежђењу на Аљасци, северној Канади, Сибиру и крајњем северу Европе. Током зиме мигрира најуг дуж обале Северне Америке, Европе и Јапана. У Србији се среће на Дунаву, којим путује до Црног мора. Мужјак морске црнке је већи и има заобљенију главу од женке. Оба пола имају плаби кљун и жуте очи. Глава је црна са зеленкастим сјајем, груди црне, стомак бео, а на крилима се уочава бела пруга. Женке су углавном браон са белом пругом на крилима. Имају затупаст кљун и бело лице. Морска црнка се гнезди близу воде, најчешће на језерским острвима или плутајућим бусеновима водене вегетације. Са гнежђењем почиње у другој години живота, а гнездо прави у првој. Мужјаци имају комплесно удварање, које креће на повратку са зимовалишта и завршава се формирањем моногамне везе. Женка полаже од шест до девет маслинасто зелених јаја. Инкубација траје од 24 до 28 дана. Пачићи су по излегању покривени паперјем и спососни да прате своје мајке у потрази за храном одмах по излегању (прекоцијални младунци). Морска црнка једе водене мекушце и инсекте, до којих стижу зарањањем. Формира велике групе које се називају "сплавови" и могу бројати преко хиљаду јединки. Главни угрожавајући фактор је човекова потреба за развојем и у том смислу уништавање станишта, мада су и плен совама, америчким творовима, ракунима, лисицама, којотима, а међу предаторима је и човек. Популација морске црнке опада од 1980-их, међутим по IUCN црвеној листи, она се сматра врстом од најмањег ризика за нестанак.