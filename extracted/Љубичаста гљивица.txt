Љубичаста гљивица (лат. Laccaria amethystina) врста је јарко обојене гљиве која припада фамилији Hydnangiaceae, реду Agaricales. Распрострањена је у Европи, Азији и већем делу Северне Америке. Микоризна је гљива. Насељава листопадне шуме (букове, храстове), а може се пронаћи и у четинарским, као и мешовитим шумама. Одговара јој влажно земљиште. Често расте на маховини или на иглицама четинара. Расте у групи, на веома малом простору их може бити и по неколико десетина. Плодоноси од лета до краја јесени. Јестива и честа врста. Име рода коме припада Laccaria на персијском значи обојен и све гљиве овог рода су јарке боје. Име врсте amethystina је добила по драгом камену аметисту, услед сличне обојености.