Морске краве (лат. Sirenia) су ред сисара. Ове животиње проводе читав живот у води. Могу се наћи у морима, естуарима, рекама, и мочварама. Данас постоје 4 врсте из 2 породице. Породица ламантина (Trichechidae) обухвата три врсте, а породица дугонга (Dugongidae) само једну (њој је припадала и изумрла Штелерова морска крава). Породице Protosirenidae (еоценске морске краве) и Prorastomidae (копнене морске краве) су изумрле. Морске краве су класификоване у кладу Paenungulata, поред слонова и дамана, и еволуирале су у еоцену пре 50 милиона година (mya). Dugongidae су се одвојиле од Trichechidae у касном еоцену или раном олигоцену (30–35 mya). Морске краве су се појавиле пре 50 милиона година, током еоцена. То су једини морски сисари биљоједи. Најближи сродници су им слонови и дамани. Предње ноге су им прилагођене за пливање, као и реп, док су задње ноге закржљале и скривене испод мишића. Ламантини и дугонзи се разликују по облику лобање и репа. Дугонгов реп је сличан китовом, док је ламантинов заобљен, налик веслу. Морске краве достижу дужину од 2,5 − 4 метра и тежину од око 1.500 килограма. Изумрла Штелерова морска крава била је највећа позната врста морске краве. Највеће јединке ове врсте достизале су дужину од 10 метара и тежину од 5 до 10 тона.