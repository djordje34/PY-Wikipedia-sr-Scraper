Естрагон (Artemisia dracunculus) вишегодишња је зељаста биљка из породице главочика (Asteraceae). Врста је из рода пелина (Artemisia). У природи расте као дивља биљка широм Северне Америке и Евроазије, а комерцијално се узгаја за кулинарске и медицинске сврхе. Типична је полиморфна врста. Подврста Artemisia dracunculus var. sativa узгаја се због свог лишћа које се због богате ароме користи у кулинарству, док већина осталих подврста због одсуства ароме нема кулинарску вредност. Као зачинска биљка позната је под више назива, у зависности од места и начина узгоја: кулинарски највећу вредност има француски естрагон, потом следи руски естрагон, а најмању вредност има дивљи естрагон.