Кирња или велика кирња (лат. Epinephelus marginatus) је најпознатији представник свога рода Epinephelus, познат по томе да у потрази за пленом зађе и у врло плитко море. Називају је још и кјерна. Има велико тело с израженим устима, дугу леђну перају и заобљен реп. Боје варирају од смеђе до зелене (боја младих кирњи), зависно од годишњег доба и старости рибе. Одрасла риба постаје смеђа са жутим мрљама и жућкастим доњим делом. Живи углавном сама, у процепима стена и пећинама, на дубинама до 60 m, иако зна заћи и на веће дубине, чак и до 300 m. у плићем мору се углавном могу пронаћи млађи примерци, док се дубље налазе веће јединке. Рупе у којима живи обично имају два излаза, тек нешто већа од кирње, тако да је у рупи безбедна. Раширена је на Медитерану, дуж афричке обале те око Бразила. Ретко је се може наћи и на обалама Индијског океана, Уругваја, Аргентине, те северно око Француске и Британије.