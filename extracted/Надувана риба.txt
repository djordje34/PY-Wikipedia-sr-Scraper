Надуване рибе, надуваче или четворозупке (лат. Tetraodontidae) су породица морских и приобалних риба реда Tetraodontiformes. Научни назив (Tetraodontidae), потиче од четири велика зуба спојена у две „плоче“ које ова риба користи како би разорила свој плен; шкољке ракова и мекушце. Такође има способност да се „надува“, увећавајући своје тело и избацујући притом бодље (скривене у ненадувеном стању). Постоји најмање 189 врста надуване рибе сврстаних у 29 родова. Најразличитији примерци могу се најчешће наћи у тропским, а ређе у умереним зонама; док их у хладним пределима уопште нема. Највише их има у Југоисточној Азији (25 врста), Јужној Африци (3 врсте) и Јужној Америци (1 врста). Малог су раста, мада неке врсте могу да достигну дужину и до 100 cm. Ове рибе се сматрају једним од најотровнијих кичмењака на свету, одмах после златне отровне жабе. Неки органи попут јетре, јајника и коже, могу бити веома токсични уколико се поједу. Међутим, у Јапану, месо неких врста сматра се правим специјалитетом (Фугу - 河豚). Месо других врста које нису отровне, као што је северна надувача (Sphoeroides maculatus), присутна у Заливу Чесапик, сматрају се деликатесом у другим земљама.