Прилепуше (Echeneidae) су породица риба која припада реду Perciformes, а по традиционалној класификацији су биле издвојене у посебан ред Echeneiformes, док их неке новије класификације сврставају у ред Carangiformes (заједно са још 5 породица). Назив су добиле по томе што на врху главе имају пијавку кружног облика којом могу да се прилепе за неку већу животињу, као што су сипе, китови, али и веће рибе и корњаче. Такође, прилепљују се и за бродове. Ова пијавка је настала преображајем леђног пераја. Прилепљујући се, ове рибе добијају заштиту, а и кретање им је олакшано. Такође, лакше проналазе и храну, а најчешће су то или остаци које иза себе остави њихов домаћин или паразити који га нападају. Због тога им домаћини често дозвољавају и да им уђу у уста или шкрге. Прилепуше су витке и тамне рибе и зависно од врсте дуге од 30 cm до једног метра. Грудна и трбушна пераја су добро развијена, а леђно пераје је релативно далеко позади постављено. Имају велика уста и истурене вилице са малим и оштрим зубима.