Мукиња или јаребика (Sorbus aucuparia) листопадно је дрво или жбун из рода Sorbus који припада породици Rosaceae. По својим карактеристикама најсличнија је оскоруши (Sorbus domestica). Ова изразито варијабилна врста у природном окружењу расте готово у целој Европи − од Исланда до Урала, и од Норвешке до Апенина − деловима Азије и на крајњем северу Африке. Плодови и листови овог дрвета користе се за исхрану људи и стоке, те у народној медицини, док његово тврдо дрво има широку употребу у столарству. У планинским подручјима је често сађена да ојача земљиште пошто поседује јак коренов систем, а због атрактивног изгледа честа је и као украсна биљка. Биномијалну номенклатуру рода и врсте одредио је Карл Лине 1753. године.