Парадајз (лат. Solanum lycopersicum L.), понекад зван патлиџан или рајчица, је биљка из породице помоћница (Solanaceae) и у блиском је сродству са дуваном, кромпиром, плавим патлиџаном и паприком. Ова врста потиче из западне Јужне Америке. Наватлска (астечки језик) реч tomatl је послужила као основа шпанске речи tomate, одакле води порекло и енглеска реч tomato. Употреба парадајза као култивиране хране се сматра да потиче од домородачког становништва| Мексика. Шпанци су упознали парадајз током њиховог контакта са Астецима у оквиру шпанске колонизације Америка и донели су ту биљку у Европу. Одатле се парадајз проширио на друге делове европског колонизованог света током 16. века. Парадајз се конзумира на различите начине, сиров или куван, у многим јелима, сосевима, салатама, и пићима. Док је парадајз воће, јер је ботанички класификован као бобица, у свакодневној употреби он се често користи као поврће или гарнир. Бројни варијетети биљке парадајза се узгајају широм света у пределима са умереном климом, при чему стаклене баште омогућавају продукцију парадајза током свих сезона године. Биљке парадајза типично расту до 1—3 m (3—10 ft) у висину. То су лозе које имају слабу стабљику која се шири и типично јој је потребна подршка. Биљке парадајза су вишегодишње у њиховом природном станишту, али се култивирају као једногодишње биљке. Грмасте биљке су једногодишње и престају са растом кад досегну одређену висину и производе усев одједном. Величина парадајза варира у зависности од култивара, са опсегом од 0,5—4 in (1,3—10,2 cm) у ширини.