Риба лав (Pterois) је род отровних морских риба из породице шкрпина, потекао са Индо-Пацифика. Назив риба лав добиле су по својим бодљама које подсећају на лава. Карактеришу се видљивом палетом упозоравајућих боја. На њиховом телу налазе се црвене, беле, беж, жуте, наранџасте или црне пруге, док су отровне бодље на перајима. Pterois врсте су популарне акваријумске рибице. Pterois radiata, Pterois volitans и Pterois miles су најчешће проучаване врсте у роду. Pterois volitans и Pterois miles су однедавно и значајне инвазивне врсте на западу Атлантика, Карипског и Средоземног мора.