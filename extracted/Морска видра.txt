Морска видра (лат. Enhydra lutris) је велика врста видри пореклом са северног Пацифика: од северног Јапана и Камчатке на истоку преко Алеутских острва и јужно до Калифорније. Најтежа од свих видри, као и од осталих припадника породице куна, морска видра је једина врста рода Enhydra. Широко ловљена због свог скупоценог и префињеног крзна, морска видра има најгушће крзно међу свим осталим сисарима - више од 101.560 длака по cm². Поређења ради, људи у просеку имају 156 длака по квадратном cm. Од 1741. године па надаље, популације морских видри су толико биле смањене да су их људи довели до ивице истребљења на многим местима њиховог првобитног станишта. До 1911. године светска популација ових видри је процењена на само 1.000-2.000 јединки распоређених у 13 колонија. Временом је процењено да је од пола милиона до једног милиона видри убијено. Иако је неколико подврста и даље угрожено, откако су морске видре законом заштићене, њихово поновно увођење је показало позитивне резултате у многим подручјима.