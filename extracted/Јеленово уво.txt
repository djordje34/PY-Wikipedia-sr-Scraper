Јеленово уво (лат. Polyporus umbellatus) је јестива печурка из породице рупичавки Polyporaceae. Клобуци су многобројни, и више од сто их је скупљено заједно, нарасту 20-60 cm у висине и ширину. Поједини клобуци су сиви или смеђи, у почетку избочени, касније отворени, у средини улекнути, љускасто испуцани, меснати, широки 2-6 cm. Цевчице су беле, јако кратке, спуштају се низ стручак. Стручак је бео, заједнички свим клобуцима, разгранат, меснат, пун, тврд, меснат, дебео до 5 cm, висок до 10 cm. Месо је бело, мекано, у старости постане мало жилаво, мирише на брашно. Споре су елиптичне, отрусина је бела.