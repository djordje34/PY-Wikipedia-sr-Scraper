Креветна стеница (лат. Cimex lectulartus), је врста кућне стенице која припада потпородици (лат. Cimicinae). Она је космополитски инсект који паразитира хранећи се крвљу човека, мачке, пса, и других домаћих животиња, али и крвљу зеца, глодара (пацова и мишева) и разних птица. Креветна стеница најактивнија је ноћу када излази из својих станишта (кревета, душека и другог намештаја) и усним апаратом за бодење сиса крв домаћина. На месту убода на кожи домаћина, она својим излучевинама ствара локалну реакцију у виду црвенила праћеног сврабом. Креветна стеница може бити један од вектора (преносиоца) и изазивача заразних болести. Иако се стенице могу заразити са најмање 28 људских патогена, ниједна студија није открила да су инсекти способни да пренесу било који од њих на људе. Установљено је да могу да садрже Staphylococcus aureus отпоран на метицилин (MRSA) и Enterococcus faecium резистентнан на ванкомицин (ВРЕ), али је значај ових налаза још увек непознат. Истраживања потенцијалног преноса HIV, MRSA, хепатитиса Б, хепатитиса Ц и хепатитиса Е нису показала да стенице могу да шире ове болести. Међутим, постоје неки докази да се арбовируси могу преносити.