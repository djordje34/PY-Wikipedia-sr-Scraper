Трихоптера (Trichoptera) у реци Врело, притоци реке Дрине. Крилати инсекти (Pterygota, Metabola) представљају поткласу инсеката која обухвата највећи број данашњих врста (око 97%). Имају крила или су она секундарно редукована код појединих група (ваши, буве и др). Крила се развијају на другом (мезоторакс) и трећем грудном сегменту (метаторакс), који заједно чине птероторакс. Читав грудни регион развијенији је него код других група Hexapoda. Трбушни регион је изграђен из 8-11 сегмената, код неких група завршава се парним филаментозним наставцима (церцима). Једино у групи водених цветова постоји и средњи филамент. Усни апарат, прилагођен начину исхране, може бити за сисање, лизање, бодење, сркање, грицкање, а може да буде и мешавина ових типова. Парење се одвија копулацијом, а развиће је непотпуном или потпуном метаморфозом са одсуством пресвлачења код адултних јединки. Изузетак су водени цветови, код којих се адултни субимаго пресвлачи.