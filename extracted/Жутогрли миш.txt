Жутогрли миш (лат. Apodemus flavicollis) је врста ситног сисара из породице мишева (лат. Muridae). Назив дугује жуто обојеном крзну са доње стране врата (огрлици), које је више или мање изражено. Распрострањен је у већем делу Европе и југозападним и западним деловима Азије. Азијски жутогрли мишеви се понекад издвајају у засебну врсту, Apodemus arianus. Једна подврста жутоглог миша описана је са територије Србије – шумадијски жутогрли миш (Apodemus flavicollis brauneri). 1988. године у селу Добрава, Словенија, у његовим плућима је изолован Добрава-Београд вирус, изазивач мишје грознице.