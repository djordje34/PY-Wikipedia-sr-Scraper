Врста Anabaena spiroides Anabaena (Анабена) је род модрозелених бактерија (алги). Припада реду Nostocales (ностокалес). Врсте овога рода су прокариотски организми који се налазе на трихалном ступњу организације. Ћелије у кончастим телима међусобно комуницирају преко плазмодезми. Не образују колоније. Њихова кончаста тела су са саром (слузави омотач) или без. Могу бити појединачна или груписана у жбуниће. Врсте овога рода су широко распрострањене у води и изван ње. Многе врсте које живе у води често изазивају појаву познату као „цветање воде“. Боја ћелија варира од плаво-зелене до жутозелене. Размножавају се хормогонијама и акинетима. Образују трајне споре (акинете) и хетероцисте. Акинети се налазе између вегетативних ћелија, а могу бити појединачни или у групама од 2—5. Понекада се налазе уз хетероцисте. Хетероцисте су појединачне и налазе се између вегетативних ћелија. Оне су сферног, елипсастог или цилиндричног облика. Углавном су веће од вегетативних ћелија.